
# Logica

## UNITA' 1: Le proposizioni della logica

Un'**affermazione** (detta anche **asserzione**) è un'espressione (parlata, scritta, a volte solo pensata) che si può supporre essere vera (ossia ha senso chiedersi se è vera).

Diciamo “supporre” perché, non tutte le affermazioni sono vere: alcune sono deliberatamente false; altre, invece, sono fondate su convinzioni errate, ma, se sono affermazioni, quantomeno ritenerle vere può avere un senso, che le si condivida o meno. In questo capitolo ci occuperemo di questo tipo di frasi, che chiameremo **proposizioni logiche**.

Le tre frasi che seguono sono proposizioni logiche:

- L'Angola confina con la Namibia.
- I dinosauri erano rettili ed avevano il sangue freddo.
- I manager bancari guadagnano eccessivamente.

Mentre quelle seguenti non lo sono, ossia per queste non ha senso chiedersi se sono vere o false.

- Chi vincerà il prossimo campionato? (Frase interrogativa)
- Va via di qui! (Frase imperativa)
- Mio Dio, fammi diventare un milionario!  (Frase invocativa)

### PROPOSIZIONI EQUIVALENTI

E importante distinguere tra una frase vera e propria, costituita da una serie di parole, e quanto è espresso da una frase, ossia il suo contenuto, che è quello che intendiamo con “affermazione”. Un'affermazione può essere formulata in molti modi diversi. Considerate le due frasi seguenti:

- L'Angola confina con la Namibia;
- L'Angola e la Namibia sono confinanti.

Le parole usate sono diverse, ma l’affermazione è praticamente la stessa. Verosimilmente la stessa affermazione può essere espressa ricorrendo a una mappa che mostri i due paesi vicini.

Situazioni analoghe si hanno con i casi seguenti, in cui, dal punto di vista logico, consideriamo due frasi equivalenti se sono vere o false nelle stesse circostanze, cioè senza indagare su significati nascosti (come nel caso di "Giovanna è bella, <u>ma</u> Claudia è intelligente"), ma solo sulla equivalenza della loro verità o falsità.

| Frase Originaria                                   | Frase equivalente                                 |
| -------------------------------------------------- | ------------------------------------------------- |
| Giovanna è bella, <u>ma</u> Claudia è intelligente | Giovanna è bella, <u>e</u> Claudia è intelligente |
| Marcello è in campo, <u>benché</u> abbia la febbre | Marcello è in campo, <u>e</u> ha la febbre        |
| John è in Italia <u>senza</u> avere il passaporto  | John è in Italia <u>e non</u> ha il passaporto    |

### PROPOSIZIONI SEMPLICI E COMPLESSE

Consideriamo le due frasi 

- L'Angola e la Namibia sono confinanti;
- L'Angola e la Namibia sono stati.

Le due frasi ovviamente dicono cose diverse, ma l'aspetto della diversità che qui ci interessa è quello per cui la prima afferma "un fatto solo" (una relazione tra Angola e Namibia), ossia ci da <u>una sola informazione</u>, mentre la seconda afferma due fatti indipendenti, ossia "L'Angola è uno stato" e "La Namibia è uno stato", che potrebbero essere veri o falsi indipendentemente l'uno dall'altro, perché, ad esempio, la Namibia potrebbe essere solo una regione e non uno stato.

Le frasi come “L'Angola e la Namibia sono confinanti”, “I manager bancari guadagnano eccessivamente” o "Roma è la capitale della Romania", sono affermazioni **semplici**, cioè ci danno una sola informazione. Quelle riportate di seguito, invece, sono delle frasi complesse, in cui ognuna esprime almeno due affermazioni collegate: 

- I dinosauri erano rettili ed avevano il sangue freddo.
- Claudia ha appena corso una maratona ed ha completato la distanza in meno di quattro ore.
- l livelli del mare sono in aumento in tutto il mondo, perché il riscaldamento globale sta sciogliendo le calotte polari.
- Molte parti del mondo saranno presto sommerse se non si interviene per invertire il cambiamento climatico.

Quando una frase afferma un fatto solo viene detta **proposizione semplice** (o **elementare**), mentre se afferma più fatti è detta **proposizione complessa** (o **composta**) e le proposizioni semplici al suo interno sono le componenti.



### ESERCIZIO 1.1 - Le proposizioni logiche

a) Indica quali fra le seguenti frasi, da un punto di vista logico, sono proposizioni:
1. "Per favore, mi passi l'acqua?";  
2. "Gli insegnanti della mia classe sono maschi";  
3. "La matematica è facile";  
4. "Non è vero che 2 + 2 fa 5"; 
5. "2 + 2 fa 5";  
6. "Alcuni miei compagni vanno in vacanza a Capri";  
7. "La città dove vive Antonio è stupida";
8. "Tutti gli insegnanti sono maschi";  
9. "Sofia è alta 1,67 m";  
10. "Questo bambino pesa poco";  
11. "Questo bambino pesa 4,5 kg";  
12. "Il rombo è un particolare parallelogramma"; 
13. "Ciao!"; 
14. "Giovanni è veloce nei calcoli";  
15. "4 è un numero dispari".

b) Indica il valore di verità delle seguenti proposizioni:
1. "Il numero 2 è l’unico divisore di 6";  
2. "Ogni trapezio è isoscele oppure rettangolo";  
3. "La Terra è un pianeta";  
4. "Marte non è un pianeta";  
5. "L’uguaglianza $x + 2 = 0$ è sempre verificata in $\mathbb{N}$";  
6. "L’uguaglianza $2x = 0$ non è mai verificata in $\mathbb{N}$".




### ESERCIZIO 1.2 - Proposizioni semplici e composte
a) Nei casi seguenti, indica quali sono le proposizioni semplici e quali quelle composte.
1. «Il gatto è un mammifero e il topo è un roditore»;  
2. «Se passi a prendermi, allora andiamo a passeggio insieme»;  
3. «Oggi o mangio carne o mangio pesce»;  
4. «Nel pomeriggio studio e ascolto musica»;  
5. «Bologna è capoluogo dell’Emilia-Romagna e Firenze della Toscana»;  
6. «Il cane è un mammifero o un quadrupede»;  
7. «Se vengono i ladri, viene attivato l’allarme»;  
8. «Dante ha scritto la Divina Commedia ed è sepolto a Ravenna».

b) Nei casi seguenti, indica quali sono le proposizioni semplici e quali quelle composte.
1. "Carlo e Marco sono insegnanti";
2. "Carlo e Marco sono compaesani";  
3. "Carlo e Marco stanno venendo alla festa";  
4. "Carlo e Marco stanno venendo insieme alla festa";  
5. "Carlo ha una maglia bianca e blu";  
6. "Carlo ha superato l’esame ed è andato in ferie";
7. "4 e 6 sono numeri pari";
8. "4 e 6 sommati fanno 10".



## UNITA' 2: Connettivi e Forme Simboliche

Riprendiamo gli esempi fatti di proposizioni complesse, in cui ognuna esprime almeno due affermazioni collegate: 

1. Katya ha appena corso una maratona e ha completato la distanza in meno di quattro ore.
2. O i dinosauri erano rettili o erano a sangue caldo.
3. Se non si interviene per invertire il cambiamento climatico, molte parti del mondo saranno presto sommerse.

Le parole o le frasi che esprimono il rapporto tra proposizioni semplici all’interno di quelle complesse sono dette “**connettivi**” e sono “e”, “o”, “se”, etc.

Per capire se una una proposizione complessa è vera o falsa dobbiamo analizzare il significato del connettivo e della relazione che questo esprime tra le proposizioni semplici componenti.

Nel caso della prima è abbastanza semplice: il connettivo è “e” e la prima nel suo insieme, è vera se Katya ha appena corso una maratona e se ha impiegato meno di quattro ore: qualora una di queste affermazioni sia falsa, tutta la proposizione complessa sarebbe falsa. Il connettivo in questa frase è detto **congiunzione**.

La seconda frase è più complicata perché le frasi componenti sono legate da un connettivo fatto di due parole: il primo "o" ed il secondo "o" e la frase intende dire che o succede una cosa, o l'altra ma non tutte e due. La conclusione è che nel suo insieme la proposizione sarà vera se e solo se una sola delle sue frasi componenti è vera. In questo caso il connettivo è detto **disgiunzione (esclusiva)**.

La terza è un’altra affermazione complessa e difficile da analizzare. Prima di tutto, essa non sta sostenendo né che alcune parti del mondo saranno presto sott’acqua né che nulla sarà fatto per il cambiamento climatico. La terza viene generalmente detta proposizione condizionale o ipotetica ed è un'affermazione nella quale se una parte è vera, allora lo sarà anche l'altra. Per esempio, se non si fa nulla per i cambiamenti climatici, allora alcune parti del mondo finiranno sott’acqua. Se non si farà nulla, e la previsione si rivelerà un falso allarme, allora la terza proposizione nel suo insieme sarà falsa.

Le due proposizioni componenti sono "Non si interviene per invertire il cambiamento climatico" e "Molte parti del mondo saranno presto sommerse" e sono tenute insieme dal connettivo "Se ... (allora)..." detto **implicazione **(materiale).

Pr finire osserviamo che le frasi che presentano una negazione, come "Roma non è la capitale della Romania", "Antonio non è andato via" o "Non si interviene per invertire il cambiamento climatico", si considerano proposizioni complesse costituite dalla proposizione in forma positiva con l'aggiunta di un connettivo particolare, la **negazione**, in quanto coinvolge una frase sola. Una frase negata è falsa se la frase originaria è vera ed è vera se quella originaria è falsa.

### FORME SIMBOLICHE

Per riassumere quanto abbiamo detto sul come la verità delle proposizioni complesse dipende dalla verità delle proposizioni semplici componenti, diamo un nome simbolico alle proposizioni semplici ed ai connettivi. Consideriamo i connettivi seguenti (fondamentali) ed i loro simboli:

| Connettivo             | Simbolo   | Esempi                    |
| ---------------------- | --------- | ------------------------- |
| Congiunzione           | $\land$   | e, ma, sebbene, ne ... ne |
| Disgiunzione           | $\lor$    | o, oppure,                |
| Disgiunzione esclusiva | $\veebar$ | o ... o, o, ..., oppure   |
| Negazione              | $\lnot$   | non, non è vero che       |
| Implicazione           | $\to$     | se ... allora, ... se     |

Se indichiamo le proposizioni semplici una lettera, ad esempio $p$, $q$ o $r$, possiamo scrivere tutta una frase in un modo molto sintetico e simbolico, come negli esempi seguenti.

#### Esempio 1: Congiunzione

"D’estate lavoro e coi guadagni mi compro il motorino"

Questa è una frase complessa formata dalle due frasi: “Io d'estate lavoro” e “Io con in guadagni del lavoro mi compro il motorino”. Chiamiamo la prima $p$ e la seconda $q$:

- $p$: “Io d'estate lavoro”;
- $q$: “Io con in guadagni del lavoro mi compro il motorino”.

La proposizione complessa può essere scritta in modo simbolico come $p \land q$:

- $p \land q$: "D’estate lavoro e coi guadagni mi compro il motorino".

#### Esempio 2: Negazione

"Oggi non lavoro"

Questa è considerata una frase complessa perché quelle semplici sono in forma positiva. Allora abbiamo: 

- $p$: “Oggi lavoro”
- $\lnot p$: “Oggi non lavoro”.

#### Esempio 3: Disgiunzione

   "Vado al bowling con Mario o con Andrea".

- $p$: “Io vado al bowling con Mario”:
- $q$: “Vado al bowling con Andrea”
-  $p \lor q$: "Vado al bowling con Mario o con Andrea".

#### Esempio 4: Disgiunzione esclusiva

"O mi aiuti o te ne vai"

$p$: “Tu mi aiuti”, $q$: “Tu vai via", Proposizione composta: "O mi aiuti o te ne vai": $p \veebar q$.

#### Esempio 5: Implicazione

"Se premi l'interruttore la luce si accende"

$p$: “Tu premi l'interruttore”, $q$: “La luce si accende", Proposizione composta: "Se premi l'interruttore la luca si accende": $p \to q$.

### TABELLE DI VERITA'

------

La verità delle proposizioni complesse dipendono dalla verità delle proposizioni componenti nel modo in cui è riportato nelle tabelle seguenti, dette appunto "**tabelle di verità**".

Nelle congiunzioni la proposizione complessa è vera solo se entrambe le proposizioni componenti sono vere. Questo si può riassumere sinteticamente nella tabella seguente, come nel caso di "D’estate lavoro e coi guadagni mi compro il motorino": $p \land q$ .

$$
\begin{array}{c|c|c} 
p & q & p \land q \\ 
\hline 
T & T & T \\ 
F & T & F \\ 
T & F & F \\  
F & F & F \\  
\end{array}
$$

Nelle disgiunzioni esclusive, la proposizione complessa è vera solo se una solo di loro è vera (esempio di "O mi aiuti o te ne vai": $p \veebar q$).


$$
\begin{array}{c|c|c} 
p & q & p \veebar q \\ 
\hline 
T & T & F \\ 
F & T & T \\ 
T & F & T \\  
F & F & F \\  
\end{array}
$$

Con "disgiunzione non esclusiva" intendiamo una alternativa tra proposizioni, ad esempio "Vado al bowling con Mario o con Andrea", in cui la frase è vera anche nel caso in cui siano vere entrambe le componenti: "Vado al bowling con Mario o con Andrea" è vera se al bowling ci vado con tutti e due!

Abbiamo poi la negazione, che rende vera una proposizione falsa e falsa una proposizione vera. 
$$
\begin{array}{c|c} 
p & q & \lnot p  \\ 
\hline 
T & F \\ 
F & T \\
\end{array}
%
\hspace{1cm}
\begin{array}{c|c|c} 
p & q & p \lor q \\ 
\hline 
T & T & T \\ 
F & T & T \\ 
T & F & T \\  
F & F & F \\  
\end{array}
$$

Infine l'**implicazione** (materiale). Nella frase "Se premi l'interruttore la luca si accende", la frase $p$: “Tu premi l'interruttore” viene detta **antecedente** e $q$: “La luce si accende" **conseguente**. Nel suo insieme la frase è falsa solo se l'antecedente è vera e la conseguente è falsa; si può facilmente constatare che negli altri casi il tutto si può considerare vero, per cui la tabella di verità è la seguente.


$$
\begin{array}{c|c|c}
p & q & p \to q \\ 
\hline 
T & T & T \\ 
F & T & T \\ 
T & F & F \\  
F & F & T \\  
\end{array}
$$



### ESERCIZIO 2.1 - Connettivi proposizionali e forme simboliche I

a) Scrivi la negazione delle seguenti proposizioni.
1. "Ieri non ho studiato";  
2. "Sai che non ho studiato";  
3. "Al cinema vado tutte le domeniche";  
4. "Non è vero che non ho giocato a carte";  
5. "Non è vero che sono entrati i ladri";  
6. "Non ho detto niente a mio padre";  
7. "Non ho ricevuto alcun regalo";  
8. "Non ho regalato nessun cane";  
9. "Faccio tutti i compiti per non essere bocciato";  
10. "Le api non si posano su fiori che non profumano".

b) Date le seguenti proposizioni composte, indica ogni proposizione componente con una lettera, ad esempio $p$, $q$ o $r$, e riscrivi la proposizione composta in forma simbolica usando la congiunzione. 

1. "Mara suona e canta";  

2. "Marco canta e non balla";  

3. "Rosa e Gianni sono sposati e Luisa e Matteo non sono sposati";  

4. "Il quadrato è un rettangolo e un rombo".

c) Date le seguenti proposizioni composte, indica ogni proposizione componente con una lettera, ad esempio $p$, $q$ o $r$, e riscrivi la proposizione composta in forma simbolica usando la disgiunzione inclusiva.
1. "È nuvoloso o piove";

2. "Nelle prossime vacanze andrò in montagna o al lago";  

3. "Luisa lava i piatti o fa scorrere l’acqua calda o aggiunge detersivo nel lavandino";  

4. "Non leggo quella pagina o la strappo o la brucio";  

5. "Leggo o mangio una mela o tengo in mano una penna";  

6. "7 è un numero primo o è pari";  

7. "Non esco o cucino o faccio una doccia".

d) Date le seguenti proposizioni composte, indica ogni proposizione componente con una lettera, ad esempio $p$, $q$ o $r$, e riscrivi la proposizione composta in forma simbolica usando la congiunzione esclusiva.

1. "O studi o sarai bocciato";  
2. "Nelle prossime vacanze o andrò in montagna o farò un viaggio a Parigi";  
3. "O accendi la stufa a legna o farà un gran freddo";  
4. "Non so se andare a teatro o al cinema";  
5. "O la borsa o la vita";  
6. "O c’è il sole o non esco".

e) Date le seguenti proposizioni composte, indica ogni proposizione componente con una lettera, ad esempio $p$, $q$ o $r$, e riscrivi la proposizione composta in forma simbolica usando l'implicazione materiale.

1. "Se sono promossa agli esami mi iscrivo a Medicina";  

2. "Se non studi, non prenderai la sufficienza";  

3. "Se un triangolo non ha tre lati congruenti, è scaleno o isoscele";  

4. "Se un parallelogramma è un quadrato, allora un rombo è un rettangolo";  

5. "Se un trapezio ha due lati congruenti, allora è isoscele";  

6. "Se un trapezio è rettangolo, allora non è isoscele".



### ESERCIZIO 2.2 - Proposizioni Equivalenti

a) Dire a quali connettivi proposizionali fondamentali (congiunzione, disgiunzione, negazione, implicazione) equivalgono i termini sottolineati nelle seguenti proposizioni.

1. "Giovanna è bella, <u>ma</u> Claudia è intelligente";   
2. "Marcello è in campo, <u>benché</u> abbia la febbre";  
3. "John è in Italia <u>senza</u> avere il passaporto";   
4. "Giorgio è italiano <u>dato che</u> è nato a Imperia";  
5. "David è spagnolo <u>perché</u> è nato a Barcellona";   
6. "Oggi è bello <u>e quindi</u> vado in barca";  
7. "Carlo gioca <u>a meno che</u> piova";  
8. "<u>A meno che</u> Carlo intervenga, lo scontro è inevitabile".



### ESERCIZIO 2.2 - Forme Simboliche II

Posto $c$: "Carlo è ligure" e $d$: "Diego è piemontese":

a) Scrivi in forma simbolica le seguenti proposizioni composte:

1. "Carlo non è ligure”  
2. "Carlo è ligure e Diego è piemontese";  
3. "Carlo è ligure sebbene Diego sia piemontese";  
4. "Non è vero che Carlo sia ligure e Diego piemontese";  
5. "Se Carlo non è ligure, allora Diego non è piemontese";  
6. "È falso che se Carlo è ligure, allora Diego è piemontese".

b) Scrivi in forma simbolica le seguenti proposizioni composte:

1. "Carlo è ligure solo se Diego non è piemontese";  
2. "Carlo è ligure se e solo se Diego non è piemontese";  
3. "O Carlo è ligure o, se Carlo non è ligure, allora Diego è piemontese";  
4. "O Carlo è ligure e Diego è piemontese, o né Carlo è ligure, né Diego è piemontese".



## UNITA' 3: Tabelle di verità, tautologie e contraddizioni

Abbiamo già detto che la verità delle proposizioni complesse dipendono dalla verità delle proposizioni componenti. Possiamo capire "quando" una proposizione complessa è vera costruendo la sua tabella di verità. Vediamo alcuni esempi.

#### ESEMPIO 1

Consideriamo la frase "Se non studi, non prenderai la sufficienza", rappresentata simbolicamente da

$p$: "Tu studi"; $q$: "Tu prenderai la sufficienza";

$\lnot p \to \lnot q$: "Se non studi, non prenderai la sufficienza".

La sua tabella di verità la possiamo costruire scrivendo il valore sulle colonne corrispondenti alle tutte le proposizioni componenti. L'ultima colonna è quella relativa alla frase composta completa.
$$
\begin{array}{c|c|c}
p & q & \lnot p & \lnot q & \lnot p \to \lnot q \\ 
\hline 
T & T & F & F & T \\ 
F & T & T & F & F \\ 
T & F & F & T & T \\  
F & F & T & T & T \\  
\end{array}
$$
Anche se può sembrare strano, ci sono proposizioni che sono sempre vere. Un esempio è il seguente: "Oggi o esco o non esco". Se la rappresentiamo in forma simbolica ponendo $p$: "Oggi esco", abbiamo $p \lor \lnot p$. La sua tabella di verità è:
$$
\begin{array}{c|c|c} 
p & \lnot p & p \lor \lnot p \\ 
\hline 
T & F & T \\ 
F & T & T \\ 
\end{array}
$$
Come si può vedere la tabella ha una caratteristica particolare: la colonna finale è vera per tutte le righe. Una proposizione che ha questa caratteristica si dice tautologia. Una **tautologia** è una proposizione vera qualunque sia il valore di verità delle sue componenti. 

Come per le tautologie, ci sono proposizioni che sono sempre false. Un esempio è il seguente: "In questo momento piove e non piove". Se la rappresentiamo in forma simbolica ponendo $p$: "In questo momento piove", abbiamo $p \land \lnot p$. La sua tabella di verità è:
$$
\begin{array}{c|c|c} 
p & \lnot p & p \land \lnot p \\ 
\hline 
T & F & F \\ 
F & T & F \\ 
\end{array}
$$
Come si può vedere anche questa di tabella ha una caratteristica particolare: la colonna finale è falsa per tutte le righe. Una proposizione che ha questa caratteristica si dice contraddizione. Una **contraddizione** è una proposizione falsa qualunque sia il valore di verità delle sue componenti. 



### ESERCIZIO 3.1 - Tabelle di verità, tautologie e contraddizioni

a) Costruisci le tabelle di verità delle proposizioni seguenti.
1. $ \lnot p \to q$
2. $\lnot q \to \lnot p$;
3. $p \lor (p \land q)$;  
4. $ \lnot ( \lnot p \land \lnot q)$;
5. $\lnot (\lnot p \lor \lnot q)$
6. $(p \to q) \land p$.

b) Individua tra le proposizioni seguenti le tautologie e le contraddizioni.

1. $p \to ( q \to p);$  
2. $p \to (\lnot p \lor q);$  
3. $p \lor \lnot \lnot p; $  
4. $(p \to q) \land (\lnot p \lor q);$  
5. $(p \land q) \land (p \lor q);$  
6. $(p \to q) \land p) \to q$.



#### Laboratorio LOGICTOOLS

a) Trovare la tabella di verità della prima formula del punto a.1) dell'esercizio utilizzando la sequenza di comandi riportata di seguito.

1. Andare sul sito https://logictools.org/prop.html
2. Inserire nella casella di testo la formula **-p -> q**
3. Premere il pulsante **Build**

b) Trovare la tabella di verità della prima formula del punto a.2) dell'esercizio utilizzando la sequenza di comandi riportata di seguito.

1. Andare sul sito https://logictools.org/prop.html
2. Inserire nella casella di testo la formula **-( -p & -q )**
3. Premere il pulsante **Build**



### ESERCIZIO 3.2 - Forme Simboliche e Tabelle di Verità

a) Aldo e Bruno sono due studenti che hanno sostenuto un esame. Ponendo:  $a$: “Aldo ha superato l’esame” e $b$: “Bruno ha superato l’esame”, scrivi in forma simbolica le seguenti proposizioni.

1. "Solo Bruno ha superato l’esame";
2. "Solo Aldo non ha superato l’esame";
3. "Nessuno ha superato l'esame";
4. "Almeno uno dei due ha superato l'esame".

b) Scrivi le tabelle di verità delle proposizioni simboliche del punto a).

c) Oltre ad Aldo e Bruno sostiene l'esame anche Carlo. Ponendo:  $a$: “Aldo ha superato l’esame”, $b$: “Bruno ha superato l’esame”, $c$: “Carlo ha superato l’esame”, scrivi in forma simbolica le seguenti proposizioni.

1. "Solo Bruno ha superato l’esame";  
2. "Solo Aldo non ha superato l’esame";  
3. "Nessuno ha superato l'esame";
4. "Almeno uno tra Aldo, Bruno e Carlo ha superato l’esame";  
5. "Solo uno tra Aldo, Bruno e Carlo ha superato l’esame";
6. "Almeno due tra Aldo, Bruno e Carlo hanno superato l’esame";  
7. "Al più due tra Aldo, Bruno e Carlo hanno superato l’esame";  
8. "Esattamente due tra Aldo, Bruno e Carlo hanno superato l’esame".

d) Scrivi le tabelle di verità delle proposizioni simboliche del punto c).



## UNITA' 4: Regole di Deduzione e Ragionamento

Un **ragionamento**, o deduzione, è una sequenza di proposizioni: tutte, tranne l'ultima, si chiamano **premesse**, mentre l'ultima è la **conclusione**. Facciamo un esempio.

#### ESEMPIO 1

In questo ragionamento abbiamo due premesse e la conclusione.
$$
\begin{array}{c|l} 
R_1 & \\ 
\hline 
p_1 & \text{Se piove non esco di casa} \\ 
p_2 & \text{Piove} \\ 
\hline 
c & \text{Non esco di casa}
\end{array}
$$


Questo ragionamento sembra corretto ed in effetti lo è: la conclusione deriva dalle premesse. Se sostituissimo la conclusione con un'altra proposizione, anche vera, non avremmo la stessa impressione. Consideriamo l'esempio seguente.
$$
\begin{array}{c|l} 
R_2 & \\ 
\hline 
p_1 & \text{Se piove non esco di casa} \\ 
p_2 & \text{Piove} \\ 
\hline 
c & \text{Roma e' la capitale d'Italia}
\end{array}
$$
Questo ragionamento sembra stonato; sembra che ci sia qualcosa che non torna, anche se la conclusione, è vera, indipendentemente dalle premesse. 

La cosa stonata è che la conclusione **non** deriva dalle premesse, il chè è il cuore del ragionamento: un ragionamento è **corretto** se la conclusione deriva dalle premesse; in questo caso la conclusione è vera, ma non deriva dalle premesse (è vera o falsa indipendentemente dalle premesse).

La derivazione dalle premesse, vista finora, è una idea intuitiva che però si può precisare con il fatto seguente: un ragionamento è corretto se e solo a premesse vere corrisponde una conclusione vera. Questa definizione ci fornisce un metodo per controllare se un ragionamento è corretto: costruiamo la tabella di verità delle premesse e della conclusione e verifichiamo se la condizione è soddisfatta.

#### ESEMPIO 2  

Indicando con $p$: "Piove", $q$: "Esco di casa", abbiamo:
$$
\begin{array}{c|l} 
R_1 & \\ 
\hline 
p_1 & p \to \lnot q \\ 
p_2 & p \\ 
\hline 
c & \lnot q
\end{array}
$$
La tabella di verità del ragionamento $R_1$ è:
$$
\begin{array}{c|c|c}
p_2:p & q & c:\lnot q & p_1:p \to \lnot q \\ 
\hline 
T & T & F & F \\ 
F & T & F & F \\
\rowcolor{yellow}
T & F & T & T \\  
F & F & T & T \\  
\end{array}
$$
Nella riga in cui le premesse sono tutte vere anche la conclusione è vera, per cui il ragionamento è corretto.

Se invece indichiamo con $r$: "Roma è la capitale d'Italia" e costruiamo la tabella di verità di $R_2$, che avrà $8$ righe perché ha tre proposizioni elementari, abbiamo
$$
\begin{array}{c|c|c}
p_2:p & q & c:r & p_1:p \to \lnot q \\ 
\hline
T & T & T & F \\ 
F & T & T & F \\
\rowcolor{yellow}
T & F & T & T \\  
F & F & T & T \\
T & T & F & F \\ 
F & T & F & F \\
\rowcolor{yellow}
T & F & F & T \\  
F & F & F & T \\ 
\end{array}
$$

In questo caso il ragionamento non è corretto perché nella penultima riga alle due premesse vere corrisponde la conclusione falsa.

 


### ESERCIZIO 4.1 - Analisi del ragionamento

a) Individuando premesse e conclusione, tradurre nel linguaggio della logica proposizionale gli enunciati delle seguenti argomentazioni.
1. Se piove non esco di casa. Piove o tira vento. Esco di casa. Quindi tira vento. 
2. Se la squadra A segna una rete e la squadra B non segna allora A vince lo scudetto. Segnano entrambe le squadre, quindi A non vince lo scudetto.
3. Arturo rimane in casa se e solo se la televisione trasmette un film comico. La televisione trasmette un film comico e Arturo si diverte, quindi Arturo si diverte.  
4. Se la pioggia cade copiosa allora il raccolto è abbondante. Se il concime è appropriato, allora il raccolto è abbondante. Se la pioggia cade copiosa allora il concime è appropriato.  
5. Se Carlo ha vinto la gara, allora, se Mario è arrivato secondo, allora Sergio è arrivato terzo. Mario non è arrivato secondo. Quindi, o Carlo ha vinto o Sergio è arrivato terzo.  
6. Se giochi e studi supererai gli esami, ma se giochi e non studi non supererai gli esami. Pertanto, se giochi, allora o studi e supererai gli esami o non studi e non supererai gli esami.  
7. Il Parma vince il campionato oppure il Chievo retrocede. D’altra parte, non si dà il caso che, se il Parma vince il campionato, allora il Chievo non retrocede. Inoltre, il Chievo non retrocede e il Sassuolo si qualifica in Europa League. Dunque, il Sassuolo non si qualifica in Europa League.  
    (Indicare con: $p$: "Il Parma vince il campionato", $c$: "Il Chievo retrocede", $s$: "Il Sassuolo si qualifica in Europa League").

b) Analizzare la validità dei ragionamenti del punto a) con le tabelle di verità.



### ESERCIZIO 4.2 - Ricerca della conclusione

a) In ciascuno dei punti seguenti sono riportate le premesse di ragionamento. Completalo come richiesto.

1. Se sono promosso, allora come premio vado a fare un viaggio o mi compro una motocicletta (o non esclusivo). Sono promosso. Non mi compro una motocicletta.

   Quale conclusione si può trarre?

2. Se i giocatori segnano molte reti e l'arbitro e imparziale allora gli spettatori si divertono. L'arbitro è imparziale, ma gli spettatori non si divertono.

   Quale è la conclusione?

3. Se aumenta il debito pubblico, lo Stato stampa altra moneta. Se lo Stato stampa altra moneta aumenta l'inflazione. Il debito pubblico aumenta.

   Che cosa si può dedurre?

b) Completa i seguenti ragionamenti.

1. Un caso poliziesco:

   $p_1$: Se il colpevole e un uomo è di piccola statura.

   $p_2$: Se è di piccola statura egli entrò attraverso la finestra.

   $p_3$: Il colpevole è un uomo o quanto meno indossava abiti maschili.

   $p_4$: Se indossava abiti maschili, ammesso che il racconto del testimone oculare sia degno di fede, egli entrò dalla finestra.

   $p_5$: Il colpevole non entrò dalla finestra.

   Chi è il colpevole?