## FINALITÀ DELL'INSEGNAMENTO DELLA MATEMATICA

Questo insegnamento, in completa e convinta aderenza alle finalità ed agli obiettivi enunciati nei piani di studio della scuola secondaria superiore proposti dalla commissione Brocca, e riportati di seguito, si propone di sviluppare: 
• le capacità intuitive e logiche; 
• la capacità di utilizzare procedimenti euristici; 
• la maturazione dei processi di astrazione e di formazione dei concetti; 
• la capacità di ragionare induttivamente e deduttivamente; 
• le attitudini analitiche e sintetiche; 
• l'abitudine alla precisione di linguaggio; 
• la capacità di ragionamento coerente ed argomentato; 
• la consapevolezza degli aspetti culturali e tecnologici emergenti dei nuovi mezzi informatici; 
• l'interesse per il rilievo storico di alcuni importanti eventi nello sviluppo del pensiero matematico. 

La matematica, parte rilevante del pensiero umano ed elemento motore dello stesso pensiero filosofico, ha in ogni tempo operato su due fronti: da una parte si è rivolta a risolvere problemi ed a rispondere ai grandi interrogativi che via via l'uomo si poneva sul significato della realtà che lo circonda; dall'altra, sviluppandosi autonomamente, ha posto affascinanti interrogativi sulla portata, il significato e la consistenza delle sue stesse costruzioni culturali. 
Coerentemente con questo processo, l'insegnamento della matematica si è sempre orientato, e continua ad orientarsi, in due distinte direzioni: da una parte 'leggere il libro della natura' e matematizzare la realtà esterna; dall'altra simboleggiare e formalizzare i propri strumenti di lettura attraverso la costruzione di modelli interpretativi. Queste due direzioni confluiscono, intrecciandosi ed integrandosi con reciproco vantaggio, in un unico risultato: **la formazione e la crescita dell'intelligenza degli studenti**. 