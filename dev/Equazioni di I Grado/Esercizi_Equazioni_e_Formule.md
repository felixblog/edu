
# Equazioni di I Grado

## UNITA' 1: Concetto di equazione e sue soluzioni

Capita frequentemente di risolvere problemi nei quali si cerca un numero sapendo che deve soddisfare una certa condizione. Vediamo un esempio: "Ho comprato un paio di pantaloni ai saldi sui quali c'era il $30 \%$ di sconto ed ho risparmiato $30$ euro. Quanto costavano di listino?"

Se la domanda fosse stata "Quanto risparmio se ho il $30 \%$ di sconto su un paio di pantaloni che costano $60$ euro?" la risposta si sarebbe trovata con una moltiplicazione: $30 \% \cdot 60 \longrightarrow 18$; nel primo caso invece conosciamo il risultato ($30$ euro) ma non tutti gli elementi che lo determinano, nel caso specifico, il prezzo di listino. Se indichiamo il prezzo con la lettera $p$, risparmio, sconto e prezzo devono soddisfare la ***condizione*** (relazione) per cui il $30 \%$ del prezzo è uguale al risparmio, ossia $30 \% \cdot p = 30$.

Il nostro problema si risolve quindi col trovare un numero che messo al posto della lettera $p$, e quindi moltiplicato per $30 \%$ dia come risultato $30$, cioè renda vera (o soddisfi) la condizione che dipende da $p$. Questo numero è $100$, infatti $30 \% \cdot 100 = 30 \longrightarrow True$. La condizione si definisce ***equazione*** ed il numero $100$ è la ***soluzione*** dell'equazione perché la sostituzione di $r$ con $100$ rende l'equazione una uguaglianza vera.

In generale una ***equazione*** (numerica di I grado ad una incognita) è una uguaglianza tra due espressioni letterali in cui sia presente una sola lettera detta ***incognita***. Una ***soluzione*** dell'equazione è un numero che, sostituito alla incognita, rende l'equazione una uguaglianza numerica vera. Le due espressioni letterali si chiamano ***membri***: quello alla sinistra del simbolo di uguaglianza è il ***membro sinistro*** mentre l'altro è il ***membro destro***.

I problemi che ci si pongono di fronte ad una equazione sono due:

1. ***Verifica di Soluzione***: Dato un numero, controllare se è una soluzione dell'equazione;
2. ***Ricerca di soluzioni***: Data una equazione, trovare le sue soluzioni.

Per rispondere alla prima domanda basta sostituire alla incognita il numero e controllare che l'uguaglianza risulti vera, qualunque sia l'equazione.

#### ESEMPIO 1

Per verificare se $6$ è soluzione dell'equazione $x+ 12 = 28$ bisogna effettuare una sostituzione in tutta l'equazione, calcolare le espressioni a sinistra ed a destra dell'uguaglianza e controllare che i due valori ottenuti siano uguali:

a) $x + 12 = 28, \{x = 6\}$

b) $(6) + 12 = 28$

c) $18 = 28 \longrightarrow Falso$.

L'uguaglianza ottenuta è falsa, quindi $6$ non è soluzione dell'equazione.    $\bullet$



Ricercare le soluzioni è un compito molto più complesso. Procedendo per gradi, le equazioni più semplici da risolvere sono quelle ***elementari*** del tipo $x = -3$ oppure $\dfrac{2}{3} = x$. In questi casi la soluzione è ovvia ed è l'unico numero presente nell'equazione che una volta sostituita all'incognita produce: $\dfrac{2}{3} = \dfrac{2}{3} \longrightarrow Vero$.

Le equazioni immediatamente più complesse sono quelle del tipo $3x = -3$ e $10 = x + 4$ per le quali vedremo un metodo risolutivo nella prossima unità.



### ESERCIZIO 1.1 - Verifica di soluzioni

a) Controlla se il numero dato è soluzione delle seguenti equazioni.

1. $6,\enspace x + 12 = 28$;
2. $110,\enspace x - 50 = 60;$  
3. $-8,\enspace 2b + 3 = -15;$ 
4. $-2,\enspace 5t - 3 = -16$.

b) Controlla se il numero dato è soluzione delle seguenti equazioni.

1. $0.5x = 2.9, \; \{x=5\}$;
2. $33 - \dfrac{x}{2} = 30, \; \{x=6\}$;
3. $\dfrac{2}{a + 1} + 5 = \dfrac{12}{a + 1}, \; \{a=1\}$;
5. $-4 = a + \dfrac{5}{3}, \; \{a=\dfrac{7}{3}\}$.

#### Laboratorio GEOGEBRA

a) Risolvi i punti dell'esercizio con il comando GEOGEBRA seguente:

a1) $Sostituisci(x + 12 = 28, x=6)$ &#9166; 

a2) $\longrightarrow 18 = 28$

I due numeri sono chiaramente diversi, per cui $6$ non è soluzione.

b) Risolvi i punti dell'esercizio con la sequenza di comandi GEOGEBRA riportata di seguito.

b1) $e1: 0,5x = 2,9$ &#9166; 

b2) $s1: Sostituisci(e1, x=5)$ &#9166; 

b3) $\longrightarrow \dfrac{5}{2} = \dfrac{29}{10}$

Controllando che $\dfrac{5}{2} \approx 2,5$ mentre $\dfrac{29}{10} \approx 2,9$ si vede che le frazioni sono diverse e che l'uguaglianza è falsa. 





## UNITA' 2: Metodo risolutivo delle equazioni di I grado

La soluzione alle equazioni molto semplici può essere trovata per tentativi, ossia con una ricerca "euristica". Ad esempio il numero che raddoppiato è uguale a $10$ è $5$, oppure il numero che sommato a $3$ è uguale ad $1$ è $-2$. Trovare questi numeri significa risolvere le equazioni $2x = 10$ e $3 + x = 1$, che sono molto semplici.

Se però l'equazione è anche di poco più complessa, trovare la soluzione senza un metodo diventa impossibile. Il metodo per risolvere le equazioni è basato sull'applicazione ripetuta di tre ***regole di equivalenza***, che consentono di trasformare una equazione in una nuova equazione, più vicina ad una equazione elementare, che però abbia le stesse soluzioni di quella originaria.

### REGOLA DELLA SEMPLIFICAZIONE

Possiamo effettuare le operazioni che fanno parte delle espressioni su uno o entrambi i membri di una equazione ottenendo una nuova equazione che ha le stesse soluzioni di quella originaria.

#### ESEMPIO 1

a) $3 + 2x -3 -x = 1 -3$;  Riscrivendo in forma normale abbiamo

b) $+2x -x +3 -3 = 1-3$; Possiamo eseguire le somme algebriche tra $3$ e $-3$ , $2x$ e $-x$ e tra $1$ e $-3$ ed ottenere l'equazione seguente:

c) $x = -2$ 

L'equazione c) ha le stesse soluzioni della a), come si può controllare sostituendo in entrambe ad $x$ il numero $-2$.   $\bullet$



### REGOLA DEL TRASPORTO (DELLA SOMMA)

Possiamo trasportare una espressione che sia parte di una somma, da un membro ad un altro dell'equazione cambiando il suo segno e sommarla ai termini già presenti. La nuova equazione che si ottiene ha le stesse soluzioni della precedente.

#### ESEMPIO 2

a) $3 + x = 1$   Trasportando $+3$, che è parte della somma a sinistra, a destra e sommandolo ad $1$ si ottiene l'equazione b);

b) $x = 1 -3$. Nuova equazione

L'equazione b) ha le stesse soluzioni della a). Se applichiamo alla b) la regola della semplificazione (eseguiamo la somma a destra) otteniamo la c)

c) $x = -2$. 

Questa equazione ha le stesse soluzioni della a).

In realtà la vera regola è quella della somma:

***Regola della Somma***: Possiamo sommare ad entrambi i membri di una equazione una stessa espressione ottenendo una nuova equazione che ha le stesse soluzioni della equazione originaria.    $\bullet$

#### ESEMPIO 3

a) $3 + x = 1$   Sommando a questa prima equazione $-3$ si ottiene l'equazione b);

b) $3 + x -3 = 1 -3$. Nuova equazione

L'equazione b) ha le stesse soluzioni della a), come si può controllare sostituendo in entrambe ad $x$ il numero $-2$. Se applichiamo alla b) la regola della semplificazione al membro sinistro otteniamo la c)

c) $x = 1 - 3$. 

Il numero $+3$ è scomparso dal membro sinistro ed è comparso sommato al membro destro il suo opposto cioè $-3$. Questo succede sempre applicando in sequenza le regole della somma e della semplificazione, per questo è stata coniata la regola del trasporto, che è quella più spesso applicata.     $\bullet$



### REGOLA DELLA MOLTIPLICAZIONE/DIVISIONE

Possiamo moltiplicare/dividere entrambi i membri di una equazione per una stessa espressione (diversa da zero); otteniamo una nuova equazione che ha le stesse soluzioni della equazione originaria.

#### ESEMPIO 3

a) $2x = 10$    Se moltiplichiamo per il reciproco di $2$, ossia $\dfrac{1}{2}$, otteniamo la nuova equazione b).

b) $\dfrac{1}{2} \cdot2x = \dfrac{1}{2} \cdot 10$.   Se applichiamo la regola della semplificazione eseguendo le moltiplicazioni, otteniamo l'equazione c) che ha le stesse soluzioni di b).

c) $x = 5$.

L'equazione b) ha le stesse soluzioni della a), come si può controllare sostituendo ad $x$ il numero $5$.    $\bullet$



La strategia per risolvere le equazioni consiste nell'applicare ripetutamente le regole scegliendo opportunamente le espressioni da moltiplicare o sommare in modo da semplificare l'equazione riducendo entrambi i membri a polinomi (somma di monomi). A questo punto si trasportano i monomi che contengono l'incognita tutti in un solo membro e quelli che non la contengono tutti nell'altro; i monomi con l'incognita si sommano tra di loro dando come risultato un solo monomio; anche i numeri si sommano e si arriva ad una equazione come: $m \cdot x = q$, dove $m$ e $q$ sono due numeri.

A questa equazione si applica la regola della moltiplicazione e divisione per $\dfrac{1}{m}$, quindi la semplificazione e si ottiene una equazione elementare con la soluzione $\dfrac{q}{m}$, come riportato di seguito:

a) $m \cdot x = q$;   Regola della moltiplicazione/divisione per $\dfrac{1}{m}$; 

b) $\dfrac{1}{m} \cdot mx = \dfrac{1}{m} \cdot q$;   Regola della semplificazione; 

c) $x = \dfrac{q}{m}$;   La soluzione è $\dfrac{q}{m}$. 

#### ESEMPIO 4

I passi per risolvere L'equazione $3 + 2x = 1$ sono i seguenti:

a) $3 + 2x = 1$	Regola del trasporto di $+3$ a destra.

b) $2x -3 = 1 -3$    Regola della semplificazione

c) $2x = -2$    Regola della moltiplicazione/divisione per $\dfrac{1}{2}$;

d) $\dfrac{1}{2} \cdot 2x = \dfrac{1}{2} \cdot (-2)$   Regola della semplificazione;

e) $x = -1$   Equazione elementare, soluzione $-1$.     $\bullet$

#### ESEMPIO 5

a) $2(10 + x) = 3 + 7x$    Con la regola della semplificazione moltiplichiamo il numero per il polinomio al primo membro;

b) $20 + 2x = 3 + 7x$     Trasportiamo il $3$ a sinistra ed il $2x$ a destra;

c) $20 -3 = 3 + 7x -2x$     Facendo la semplificazione si ottiene la prossima equazione;

d) $17 = 5x$	Regola della moltiplicazione/divisione per $\dfrac{1}{5}$;

e) $\dfrac{1}{5} \cdot 17 = \dfrac{1}{5} \cdot 5x$	Regola della semplificazione

f) $\dfrac{17}{5} = x$	L'equazione è elementare e la soluzione è $\dfrac{17}{5}$.     $\bullet$

#### ESEMPIO 6

A volte le equazioni presentano delle frazioni con un polinomio al numeratore come nel caso seguente:

a) $\dfrac{x + 2}{3} + \dfrac{x + 3}{4} = \dfrac{13}{3}$.

Quello delle due frazioni a sinistra del simbolo $=$ è un modo di scrivere che equivale a $\dfrac{1}{3}(x+2) = \dfrac{x+2}{3}$, per cui l'equazione è equivalente a:

b) $\dfrac{1}{3}(x+2) + \dfrac{1}{4}(x+3) = \dfrac{13}{3}$.

c) $\dfrac{1}{3}x + \dfrac{2}{3} + \dfrac{1}{4}x + \dfrac{3}{4} = \dfrac{13}{3}$;

d) $\dfrac{1}{3}x  + \dfrac{1}{4}x  = \dfrac{13}{3} - \dfrac{2}{3} - \dfrac{3}{4}$;

e) $\dfrac{4}{12}x  + \dfrac{3}{12}x  = \dfrac{52}{12} - \dfrac{8}{12} - \dfrac{9}{12}$;

f) $\dfrac{7}{12}x = \dfrac{35}{12}$;

g) $\dfrac{12}{7} \cdot \dfrac{7}{12}x = \dfrac{12}{7} \cdot \dfrac{35}{12}$;

h) $x = 5$.



### ESERCIZIO 2.1 - Regole delle Equazioni

Risolvi le seguenti equazioni applicando le regole indicate.

a) Regola del trasporto, regola della semplificazione.

1. Trova il numero da sommare a $5$ per avere $7$:  $5 + x = 7$;

2. Trova il numero da sommare a $1$ per avere $0$:  $x + 1 = 0$;

3. Trova il numero da sommare a $-2$ per avere $-5$:  $-2 + x = -5$;

4. Trova il numero che sommato a $-1$ dà $4$:  $x - 1 = 3$;

5. Trova il numero che sommato ad $\dfrac{1}{2}$ dà $2$:  $x + \dfrac{1}{2} = 2$;

6. $\dfrac{7}{15} = b - \dfrac{1}{15};$
7. $9.4 + h = 0.81$;
8. Trova il numero che sommato a $4$ dà il doppio del numero più $1$:   $4 + x = 2x + 1$; (Trasportare i monomi a destra).

b) Regola della moltiplicazione/divisione e regola della semplificazione.

1. Trova il numero che moltiplicato per $2$ da $6$:   $x \cdot 2 = 6$;
2. Trova il numero da moltiplicare per $2$ per avere $-6$:   $x \cdot 2 = -6$;
3. Trova il numero che moltiplicato per $\dfrac{1}{2}$ dà $6$:   $x \cdot \dfrac{1}{2} = 6$;
4. Trova il numero che diviso per $5$ da $-30$:   $\dfrac{x}{5} = -30$;
5. $\dfrac{x}{15} = 3$;
6. Trova il numero che diviso per $11$ da $0$:  $0 = \dfrac{v}{11};$
7. Trova il numero che diviso per $-2$ da $-11$:  $\dfrac{c}{-2} = -11;$
8. Trova il numero da dividere per $-\dfrac{3}{2}$ per avere $\dfrac{4}{5}$:   $\dfrac{c}{-\dfrac{3}{2}} = \dfrac{4}{5};$

### ESERCIZIO 2.2 - Risoluzione di equazioni

a) Risolvi le seguenti equazioni scrivendo a fianco di ogni passaggio la proprietà dell'uguaglianza utilizzata.

1. $2x + 5 = 17$;     $5q - 2 = 23$;
2. $-55 = 3w + 5$;    $\dfrac{5}{6}k - 5 = 10$;
3. $\dfrac{x}{5} - 5 = -12$;     $-5 - 2d = 0$;
4. $0.7 - 4y = 1.7$;     $0.3 - 2x = -0.9$;
5. $3\left(2y - 2\right) - y = 5$;     $-\left(4 -m\right) = -10$;
6. $5x = 4x + 7$;     $7 + 3w = 4 + 9w$   

b) Risolvi le seguenti equazioni scrivendo a fianco di ogni passaggio la proprietà dell'uguaglianza utilizzata.

1. $\dfrac{1}{8}y - \dfrac{1}{2} = \dfrac{1}{4}$;
2. $\dfrac{2}{3} = -\dfrac{2}{3}x + \dfrac{3}{4}$   
3. $\dfrac{10 - 5s}{3} = s$;
4. $\dfrac{5\left(1 - x\right)}{6} = -x + 1$   
5. $\dfrac{x + 2}{3} + \dfrac{x + 3}{4} = \dfrac{13}{3}$;
6. $\dfrac{x - 4}{2} + 3 = \dfrac{x - 2}{4}$

#### Laboratorio GEOGEBRA

a) Risolvi le equazioni del punto a.1) dell'esercizio con la sequenza di comandi GEOGEBRA riportata di seguito.

1. $Risolvi(2x + 5 = 17, x)$ &#9166; 
2. $Risolvi(5q - 2 = 23, q)$ &#9166;  

b) Risolvi le equazioni del punto b) con sequenze di comandi GEOGEBRA analoghe a quella seguente (Ricorda di utilizzare altre etichette ($e2, e3$, etc.) per indicare le equazioni).

1. $e1: \dfrac{1}{8}y - \dfrac{1}{2} = \dfrac{1}{4}$&#9166;
2. $Risolvi(e1, y)$&#9166;



### ESERCIZIO 2.3 - Scrittura di equazioni

a) Per ciascuno dei punti seguenti, scrivi l'equazione con le caratteristiche richieste.

1. Ha come (unica) soluzione il numero -3;
2. ha come soluzione un numero che ha il doppio uguale a 6;
3. ha come soluzione il numero il cui doppio meno 5 è uguale al numero stesso.

b) Per ciascuno dei punti seguenti, scrivi l'equazione con le caratteristiche richieste e trova la sua soluzione.

1. Ha come soluzione il numero -3 e ha l'incognita in entrambi i membri;
2. ha come soluzione il numero che sommato al suo successivo è uguale a 3;
3. consiste nell'uguaglianza tra un numero ed il suo opposto.



## UNITA' 4: Equazioni e Formule I

Una **formula** è una uguaglianza tra due espressioni letterali dove le lettere rappresentano delle misure di quantità economiche, fisiche, geometriche o di altra natura. Vediamo alcuni esempi di formule famose ed importanti.

#### Area del Rettangolo e del Triangolo

L'area di un rettangolo si calcola moltiplicando la base del rettangolo per l'altezza. Se indichiamo con $b$ la lunghezza della base, con $h$ l'altezza e con $A$ la misura dell'area abbiamo la formula dell'area del rettangolo: $A = b \cdot h$.

L'area di un triangolo è simile: la base del triangolo deve essere moltiplicata per l'altezza ed il tutto diviso per due: $A = \dfrac{b \cdot h}{2}$.

#### Esempio 1

Un imbianchino ordina vernice bianca per dipingere una parete che ha una superficie di $11,2\; m^2$. La parete è lunga $4$ metri: quanto è alta?

Sostituendo alle lettere della formula dell'area del rettangolo i dati del problema, abbiamo l'equazione $11,2 = 4 \cdot h$, dove l'incognita è $h$. La soluzione è $h = \dfrac{11,2}{4} \longrightarrow 2,8$ metri.   $\bullet$ 



#### Lo sconto ai saldi

Durante i saldi di fine stagione, o le svendite per altri motivi, i negozi abbassano il prezzo dei prodotti per vendere di più; se indichiamo con $P_l$ il **prezzo di listino** di un prodotto e con $P_s$ il suo **prezzo scontato** (ribassato) lo **sconto** è la differenza dei prezzi: $S = P_l - P_s$. Il prezzo scontato si calcola a partire dal prezzo di listino meno lo sconto: 
$$
P_s = P_l - S
$$
Lo sconto si misura in euro ed ogni articolo in saldo avrà il suo sconto ed il suo prezzo scontato; quello che invece si vede sui cartelli pubblicitari è la **percentuale di sconto**, che è il rapporto tra lo sconto ed il prezzo di listino $ \dfrac{S}{P_l}$ scritto in percentuale. Questa percentuale, ad esempio il $30\%$  <u>è la stessa per tanti prodotti in saldo</u>; se la indichiamo con $s$ abbiamo la formula $s = \dfrac{S}{P_l}$. Da questa formula si trova che $S = s \cdot P_l$ è la formula che ci permette di calcolare lo sconto su ciascun prodotto a partire dalla percentuale di sconto applicata a tutti gli articoli in saldo della stessa categoria.

Se sostituiamo questa nella formula del prezzo scontato otteniamo $P_s = P_l - sP_l$, ossia, mettendo in evidenza $P_l$:
$$
P_s = P_l(1 - s).
$$

#### Esempio 2

Una maglietta è in saldo al $40 \%$. Se costava $\text{35}$ euro, quanto costa scontata?

Sostituendo nella formula precedente alle lettere  i numeri, abbiamo $P_l= 35$, $s = 0.4$ e quindi
$$
P_s = 35(1-0.4) \longrightarrow 35 \cdot 0.6 \longrightarrow 21\; \text{euro} \;\;\bullet
$$



#### Peso lordo, tara e peso netto

Tutte le volte che abbiamo un oggetto in un contenitore, ad esempio un imballaggio di carta, cartone o altro, diciamo che il peso totale è la somma del peso dell'oggetto stesso e di quello del contenitore. Questo peso totale è detto **peso lordo**, mentre il peso dell'oggetto SENZA contenitore è detto **peso netto**. Il peso del contenitore è detto **tara**, per cui, se indichiamo con $L$ il peso lordo, $N$, il peso netto e $T$ la tara abbiamo:
$$
L = N + T
$$
Questa schematizzazione è così comune che anche in altri contesti, quando vogliamo parlare di una quantità che è la somma di  qualcosa di essenziale (il "netto") e qualcosa di accessorio (la "tara"), diciamo "al lordo" dell'accessorio per indicare la quantità totale, o "al netto" per indicare l'assenza dell'accessorio. Ad esempio con l'espressione "retribuzione netta" intendiamo l'importo della retribuzione senza gli oneri fiscali e contributivi mentre con "retribuzione lorda" la retribuzione comprensiva di tali somme; con costo di un articolo "al lordo dell'IVA" intendiamo il costo IVA compresa, con prestito "al netto degli interessi" o "al lordo degli interessi" concetti analoghi e così via. 

#### Esempio 3

Un lavoratore dipendente ha una retribuzione netta che è circa il $50 \%$ del lordo in busta paga. Quale è il "peso" delle tasse e degli altri contributi? 

Abbiamo che $N = 0.5 \cdot L$, per cui sostituendo nella formula: $L= 0.5L + T$. Risolvendo rispetto a $T$ abbiamo che $T = L - 0.5L$, cioè $T = 0.5L$: le tasse pesano per la metà della retribuzione lorda.    $ \bullet$





#### Ricavi, costi e margine

Quando un soggetto rivende ad un prezzo di $R$ euro un prodotto che precedentemente aveva comprato a $C$ euro, se $R$ è maggiore di $C$, diciamo che dalla operazione ottiene un **margine** o **utile** di $R - C$ euro. Se indichiamo questo utile con $U$ possiamo scrivere:
$$
U = R - C
$$
Con $R$ abbiamo indicato il **ricavo** e con $C$ il **costo** di questa operazione; il margine è anche detto **mark-up** dell'operazione.

Spesso è conveniente anche calcolare il margine di una operazione in percentuale sul costo $C$ dell'operazione stessa; in questo caso $R - C$ è detto **mark-up assoluto** e $q = \dfrac{R - C}{C}$ è detto **mark-up percentuale**.

#### Esempio 4

Un commerciante pensa di acquistare un lotto di $20$ magliette del costo a lui di $15$ euro l'una. Che ricavo dovrà avere dalla loro vendita perché questa operazione abbia un utile dl almeno $100$ euro? Quale dovrà essere il prezzo di ogni maglietta? Quale sarà il mark-up in percentuale?

Il costo totale $C$ è pari a $300$ euro; se $U= 100$, sostituendo nella formula $100 = R - 300$ da cui risolvendo $R = 400$ euro. Ogni maglietta dovrà avere un prezzo di $20$ euro ed il mark-up è
$$
q = \dfrac{U}{C} \longrightarrow \dfrac{100}{300} \approx 33.3 \% \;\; \bullet
$$



#### La formula dell'IVA 

L'IVA (Imposta sul Valore Aggiunto) è una imposta che il consumatore paga quando acquista un prodotto. Si calcola applicando una percentuale, l'**aliquota IVA**, al costo, IVA esclusa, del prodotto. In pratica, se indichiamo con $a$ l'aliquota IVA da applicare, l'importo dell'IVA $I$ su un prodotto che costa $C$ sarà $I = a \cdot C$.

Il prezzo $P$ del prodotto IVA inclusa, sarà allora $P = C + I$ ossia $P = C + a \cdot C$ che, mettendo in evidenza $C$, diventa:
$$
P = C(1 + a)
$$

#### Esempio 5

Qual è il costo, iva esclusa, di un articolo che ha un prezzo di $170$ euro e sul quale si applica una aliquota IVA del $22 \%$?

Sostituendo $P = 170$ ed $a = 0.22$ nella formula e risolvendo si ha:
$$
170 = C(1+0.22) \longrightarrow C = \dfrac{170}{1.22} \approx 139.34  \;\; \bullet
$$



### ESERCIZIO 4.1 - Applicazioni delle formule su ricavi, costi ecc.

Risolvi i problemi seguenti individuando una formula risolutiva ed applicandola, sostituendo i numeri alle lettere, nel caso specifico, e risolvendo l'equazione risultante.

a) Nel 2006 il film Titanic ha avuto un incasso mondiale di $\text{1.835}$ milioni di dollari con un profitto di $\text{1.595}$ milioni. Quanto è costato il film?

b) Trova il margine (mark-up assoluto e percentuale) di un fioraio che nel giorno di San Valentino compra una dozzina di rose a $\text{12.95}$ euro e le rivende a $\text{47.50}$. 





## UNITA' 5: Equazioni e Formule II

####  La velocità

La velocità misura la rapidità con la quale un fenomeno si manifesta o un processo si svolge. Il primo fenomeno che esaminiamo è il movimento di un oggetto e la sua **velocità**.

Se osserviamo il movimento di una automobile su una strada e vediamo che per percorrere, ad esempio, $100 \; Km$, impiega un certo tempo, ad esempio $2$ ore, possiamo dire che l'automobile ha una velocità di $\dfrac{100}{2} = 50 \; Km/h$. 

La velocità (di movimento) di un oggetto è quindi misurata dal rapporto tra la distanza che percorre ed il tempo impiegato a percorrerla. Se indichiamo con $s$ la distanza che percorre e con $t$ la durata del moto, la $v$ velocità è:

$$
v = \dfrac{s}{t}
$$

#### ESEMPIO 1

Una persona passeggia per un'ora e mezza alla velocità di $6 \; Km/h$​. Quanti chilometri percorre?

Dalla formula generale, esplicitando la $s$, ossia risolvendo come se $s$ fosse l'unica incognita, otteniamo $s = v \cdot t$, cioè $s = 6 \cdot 1,5 \longrightarrow 9 \; Km/h$.   $\bullet$

#### ESEMPIO 2

Nel 2009 l’atleta giamaicano Usain Bolt ha corso i 100 metri piani in $9.58$ secondi. Quale è stata la sua velocità media in $Km/h$?

Dalla formula otteniamo $v = \dfrac{s}{t}$, cioè $v = \dfrac{100}{9,58} \longrightarrow 10,44 \;m/s$. Per trasformarli in $Km/h$ al posto di $m$ sostituiamo $\dfrac{1}{1000}Km$ ed al posto di $s$ $\dfrac{1}{3600}h$, per cui $10,44 \;m/s \longrightarrow 10,44 \cdot \dfrac{\dfrac{1}{1000}}{\dfrac{1}{3600}} \longrightarrow 10,44 \cdot 3,6 = 37,584 \; Km/h$.   $\bullet$



La velocità non riguarda solo il movimento ma molti altri fenomeni, ad esempio la stampa di documento, ed allora abbiamo la **velocità di stampa** che misuriamo in pagine al minuto, o la produzione, ed allora abbiamo la **velocità di produzione**, e così via.   

#### ESEMPIO 3

Per stampare un documento di $120$ pagine una stampante impiega $12$ minuti. Quale è la sua velocità (di stampa)?

Dalla formula della velocità $v = \dfrac{s}{t}$ abbiamo che $s = 120$ e $t = 12$ per cui $v = \dfrac{120}{12} \longrightarrow 10$ pagine al minuto.   $\bullet$



#### Il consumo di risorse

Un altro aspetto della velocità è la rapidità con cui si consumano delle risorse. Consideriamo, ad esempio, un fumatore che fuma $\text{10}$ sigarette al giorno: questa è la velocità (al giorno) con cui questa persona consuma le sigarette. Per fare un altro esempio, una famiglia che consuma $\text{12}$ cucchiai di olio al giorno, consumerà una bottiglia di olio in un certo numero di giorni.

Se indichiamo con $s$ la quantità di risorse disponibili che vengono esaurite in un tempo $t$, la velocità $v$ del consumo è data da $v = \dfrac{s}{t}$. Vediamo alcuni esempi.

#### ESEMPIO 4

Un cucchiaio di olio equivale a circa $15$ millilitri, che è anche equivalente a $3$ cucchiaini. Se una famiglia consuma $12$ cucchiai di olio al giorno, quanti giorni durerà una bottiglia d'olio da un litro?

In un litro ci sono $s = 1000$ millilitri di olio e la famiglia consuma $12 \cdot 15 = 180$ millilitri di olio al giorno. Se indichiamo con $t$ la durata della bottiglia e con $v$ la rapidità di consumo, dalla formula $v = \dfrac{s}{t}$ abbiamo la seguente equazione: 
$$
180 = \dfrac{1000}{t} \longrightarrow t = \dfrac{1000}{180} \approx 5.5 \;\text{giorni} \;\;\bullet
$$




### ESERCIZIO 5.1 - Applicazioni delle formule sulla velocità ed i consumi

a) Se una mongolfiera viaggia ad una media di $\text{37 Km/h}$, quanto tempo impiegherà a percorrere $\text{166 Km}$? 

b) Un aereo vola tra Chicago e S. Francisco in $\text{3.75}$ ore. Se le città distano $\text{2.100 Km}$ quale è la velocità media dell'aereo?

c) La stazione di Latina si trova sulla linea ferroviaria Roma - Napoli e dista $\text{55 Km}$ da Roma e $\text{155 Km}$ da Napoli. Se un treno parte da Napoli alle $\text{9:30}$ ed arriva a Latina alle $\text{10:00}$, quando possiamo prevedere che arriverà a Roma?

d) Un gruppo di persone guarda dei fuochi di artificio in lontananza. Vede le luci colorate dei fuochi e dopo circa tre secondi sente il rumore. Se la velocità del suono è di circa $\text{330}$ metri al secondo, quanto è distante il gruppo dal punto di esplosione?

e) Una famiglia beve il caffè due volte al giorno ed ogni volta che fa il caffè mette nella caffettiera $\text{4}$ cucchiaini di caffè macinato. Se un cucchiaino contiene $\text{4}$ grammi di caffè, in quanti giorni la famiglia consumerà una confezione da mezzo chilo di caffè? 

f) Una persona fuma ogni giorno circa $\text{15}$ sigarette. Considerato che un pacchetto contiene $\text{20}$ sigarette ed una stecca contiene $\text{10}$ pacchetti, quanti giorni sono necessari per consumare una stecca di sigarette?



## UNITA' 6: Equazioni letterali

Fino ad ora si sono considerate solo equazioni numeriche, con una sola lettera, l'incognita. Oltre a queste però si usano anche equazioni in cui compaiono altre lettere, oltre a quella che ha il ruolo di incognita, come ad esempio $1-ax=b$, dove l'incognita è $x$.

Queste equazioni si risolvono con lo stesso metodo di quelle numeriche; le regole di soluzione delle equazioni riguardano somme, moltiplicazioni e divisioni di espressioni letterali (monomi, polinomi e frazioni algebriche) e la soluzione sarà una **espressione letterale** e non numerica.

**ATTENZIONE**: anche se compare un'altra lettera, l'incognita è una sola! Queste equazioni hanno **una sola incognita** e la loro soluzione è formata da una sola espressione letterale.

#### ESEMPIO 1

Risolviamo l'equazione $1+ax=b$ considerando la lettera $x$ come incognita.

a) $1+ax=b$;   Con la regola del trasporto portiamo $1$ a destra;

b) $+ax=b-1$;   Con la regola della moltiplicazione/divisione dividiamo tutto per il coefficiente di $x$;

c) $\dfrac{+ax}{+a}=\dfrac{b-1}{+a}$;  Semplificando

d) $x = \dfrac{b-1}{a}$.

#### Laboratorio GEOGEBRA

Per risolvere con GEOGEBRA l'istruzione è:

$Risolvi(1+ax=b, x)$ &#9166;

$= \bigg\{ x = \dfrac{b+1}{a}\bigg\}$   $\bullet$



#### ESEMPIO 2

Risolviamo l'equazione $1-ax=bx + 2a$ considerando la lettera $x$ come incognita.

a) $1-ax=bx + 2a$;   Con la regola del trasporto portiamo $2a$ a sinistra e $-ax$ a destra;

b) $1 - 2a = bx + ax$;    Fattorizziamo il polinomio a sinistra mettendo $x$ in evidenza;

c) $1 - 2a = (a+b)x$;   Dividiamo entrambi i membri per il coefficiente dell'incognita $a + b$;

d) $\dfrac{1 - 2a}{a + b} = \dfrac{(a + b)x}{a + b}$;    Semplificando si ottiene la soluzione $\dfrac{1 - 2a}{a + b}$.

e) $\dfrac{1 - 2a}{a + b} = x$      $\bullet$



### ESERCIZIO 6.1 - Equazioni letterali

a) Risolvi le seguenti equazioni considerando la lettera $x$ come (unica) incognita.

1. $ax = 2a$;    $bx - 2 = 0$;    $2x = y$.

2. $2a - 3x = 7a - 5x$;    $b(x - 2) + b + 1 = 0$;    $2y = -\dfrac{1}{3}x$.

3. $2bx = 2b - 1$;    $ax = ab$;    $x + y = 1$.

4. $6x - 3(x + 2a) = a + 4(x - 2a)$;    $b(x - 2) + b + 1 = 0$;    $\dfrac{-2}{3}(x - y) + 3y = -x + 4$.

b) Nei punti 1. e 2. precedenti sostituisci all'incognita l'espressione trovata dimostrando che è la soluzione.

#### Laboratorio GEOGEBRA

a) Risolvi la prima equazione del punto a.2) dell'esercizio con la sequenza di comandi GEOGEBRA riportata di seguito.

1. $l: 2a -3x = 7a - 5x$ &#9166; 
2. $Risolvi(l, x)$ &#9166; 

b) Risolvi la seconda equazione del punto a.1) dell'esercizio con la sequenza di comandi GEOGEBRA riportata di seguito.

1. $l: bx -2 = 0$ &#9166; 
2. $m: Risolvi(l, x)$ &#9166; 

Controlla che la soluzione è corretta sostituendo all'incognita la soluzione trovata con il comando $Sostituisci(l, m)$ &#9166; . Osserva che il primo membro è uguale al secondo.



## UNITA' 7: Le Formule Inverse

Nell'unità precedente abbiamo presentato diverse formule di uso comune per il calcolo dell'IVA, del margine economico di una operazione ecc. Abbiamo anche visto come queste formule possono essere utilizzate per risolvere semplici problemi numerici impostando e risolvendo una equazione.

Ci sono situazioni in cui è conveniente risolvere le stesse formule come equazioni letterali, in cui una delle lettere è l'incognita. L'equazione elementare risultante dalla soluzione dell'equazione letterale è detta **formula inversa**.

#### ESEMPIO 1

A partire dalla formula dell'IVA $P = C(1 + a)$, trovare quanto vale il costo $C$ di un articolo IVA esclusa.

Risolvendo la formula come se fosse una equazione con l'unica incognita $C$ abbiamo $\dfrac{P}{1+a} = C$, per cui la formula inversa è:
$$
C = \dfrac{P}{1+a} \;\;\;\;\bullet
$$

#### ESEMPIO 2

Se un'automobile corre ad una velocità $v$, quanto tempo impiega a percorrere una strada lunga $s$?

Dalla formula $v = \dfrac{s}{t}$ risolviamo l'equazione come se $t$ fosse l'unica incognita; otteniamo $v = \dfrac{s}{t} \longrightarrow t = \dfrac{s}{v}$, formula inversa della velocità che ci dà il tempo.     $\bullet$



### ESERCIZIO 7.1 - Formule inverse I

Risolvi le equazioni letterali proposte considerando di volta in volta ciascuna formula come una equazione, con l'incognita indicata.

1. $M = C + I$,  incognita $C$;
2. $A = b \cdot h$,  incognita $b$;
3. $A = \dfrac{b \cdot h}{2}$, incognita $b$;    $A = \dfrac{b \cdot h}{2}$,  incognita $h$;
4. $S = P_l - P_s, ~~~ incognita ~~ P_s;$
5. $I = C\cdotp i\cdotp t ,~~~ incognita ~~ i$;       $I = C\cdotp i\cdotp t ,~~~ incognita ~~ C$;
6. $v = \dfrac{s}{t}$,  incognita $s$.



### ESERCIZIO 7.2 - Formule inverse II

a) Risolvi le equazioni letterali proposte considerando di volta in volta ciascuna formula come una equazione, con l'incognita indicata.

1. $v = \dfrac{s}{t}$,  incognita $t$;
2. $\dfrac{P_l - P_s}{P_l}= s$, incognita $P_s$;
3. $\dfrac{P_l - P_s}{P_l}= s$, incognita $P_l$;
4. $P_v = C \cdotp (1 + q)$, incognita $C$;
5. $P_v = C \cdotp (1 + q)$; incognita $q$, (dimostrando così che la formula del mark-up si può scrivere $q =\dfrac{P_v - C}{C}$). 

b) Risolvi ciascuna equazione considerando la lettera indicata come l'incognita.

1. $3x + y = 9$, incognita $y$;  $5y - x = 25$, incognita $y$;

2. $-x + 3y = 9$. incognita $y$;   $\dfrac{7}{8}c + w = 9$, incognita $c$

#### Laboratorio GEOGEBRA

a) Risolvi l'equazione a.6) dell'esercizio con la sequenza di comandi GEOGEBRA riportata di seguito.

1. $eq1: (P_{l} - P_{s})/P_{l}= s$ &#9166; 
2. $Risolvi(eq1, P_{l})$ &#9166; 



