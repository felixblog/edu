
# Calcolo Letterale

## UNITA' 1: Uso delle lettere nelle espressioni

In matematica oltre alle espressioni con sole operazioni e numeri (espressioni numeriche) si usano anche espressioni in cui compaiono delle lettere, come ad esempio $a+1$, $b^2$,  $2 \cdot c + 1$, dette ***espressioni letterali***. 

A cosa servono? Consideriamo ad esempio i triangoli; si sa che se conosciamo la base e l'altezza di un triangolo possiamo calcolare la sua area moltiplicando base per altezza e dividendo per 2, e questo vale per tutti i triangoli. Questa regola la possiamo scrivere indicando con $a$ la lunghezza (in metri) della base di un triangolo qualsiasi, con $b$ la sua altezza e con $\dfrac{a \cdot b}{2}$, che è una espressione letterale, l'area secondo la regola scritta.

Essendo presenti delle lettere, non possiamo calcolare nulla prima di aver sostituito ad $a$ ed a $b$ i numeri che misurano la lunghezza della base e della altezza di un triangolo specifico ma l'espressione è comunque importante perché ci dice quali operazioni dobbiamo fare per calcolare l'area se conosciamo due altre quantità di un triangolo.

Le lettere servono quindi a specificare come calcolare certe quantità, in questo caso l'area, conoscendone altre, in questo caso base ed altezza, da cui le prime dipendono: ogni lettera occupa il posto di uno ed un solo numero, che sarà sostituito alla lettera quando vorremo utilizzare l'espressione in un caso concreto.  

#### ESEMPIO 1

Calcoliamo il valore dell'espressione $1-x$ dopo aver sostituito alla lettera $x$ il valore $+5$. La sostituzione trasforma l'espressione letterale in espressione numerica: $1 - (+5) \longrightarrow 1 -5 \longrightarrow -4$.     $\bullet$



Quando si scrive il prodotto di una lettera con un numero, un'altra lettera o con una espressione tra parentesi, si può evitare di scrivere il simbolo di moltiplicazione per cui abbiamo i casi seguenti.

#### ESEMPIO 2

a) $\dfrac{a \cdot b}{2} \longleftrightarrow \dfrac{ab}{2}$;

b) $-3 \cdot b^2 +1 \longleftrightarrow -3b^2+1$;

c) $(a + b) \cdot c \longleftrightarrow (a + b)c$.     $\bullet$



Ci si potrebbe chiedere come contare numeri ed operazioni in una espressione letterale in cui al posto delle lettere possono essere sostituiti dei numeri interi o delle frazioni. 

Il conto deve essere fatto come nei capitoli precedenti, considerando che ogni lettera è come se fosse un **numero che comprende il segno**, per cui, ad esempio, nell'espressione $1 -x$ ci sono tre numeri e due operazioni perché $-x$ è costituito da $-1$ moltiplicato il numero $x$, per cui i numeri sono $1$, $-1$ ed $x$. Scrivendo esplicitamente abbiamo
$$
1-x = 1 \overset{\overset{+/-}{\downarrow}}{\phantom{,}} - 1 \overset{\overset{\cdot}{\downarrow}}\cdot x
$$

#### ESEMPIO 3

Nell'espressione $y \cdot (1 - y) + 3$ ci sono cinque numeri (in ordine $y, 1, -1, y, +3$) e quattro operazioni:
$$
y \overset{\overset{\cdot}{\downarrow}}\cdot (1 \overset{\overset{+/-}{\downarrow}}{\phantom{,}} - 1 \overset{\overset{\cdot}{\downarrow}}\cdot y) \overset{\overset{+/-}{\downarrow}}{\phantom{,}} +3
$$
ed in $\dfrac{ab^2}{2} -3a$ ci sono sei numeri ( in ordine $a, b, 2, 2, -3, a$) e cinque operazioni:
$$
\dfrac{a \overset{\overset{\cdot}{\downarrow}}\; b^{\overset{\overset{\hat{}}{\downarrow}}\;2} \overset{:}{\downarrow} }{2} \overset{\overset{+/-}{\downarrow}}{\phantom{,}} -3 \overset{\overset{\cdot}{\downarrow}}\; a
$$
$\bullet$



### ESERCIZIO 1.1 - Dalle parole alle espressioni (I)

a) Scrivi l'espressione letterale che indica la regola di calcolo per le operazioni elencate. Se non è già indicato, scegli una o più lettere per indicare le quantità sconosciute.

1. La somma di $x$ e $\text{15}$;
2. La somma della lunghezza di un tavolo e $\text{15}$;
3. La differenza tra un numero e $\text{10}$;  
4. I tre quarti della popolazione europea;
5. La metà di $a$;
6. La metà della metà di $a$;
7. La metà della metà di quello che ho preso ieri;

b) Come il punto precedente, scrivi l'espressione letterale per le quantità seguenti.

1. Il rapporto tra gli abitanti dell'Italia e quelli della Cina;   
2. $\text{500}$ diminuito di $j$;  
3. $\text{21 Kg}$ in meno del peso totale;
4. Il doppio del valore atteso;
5. La metà del dovuto;
6. Un acconto del venti per cento.  



### ESERCIZIO 1.2 - Dalle lettere ai numeri

a) Scrivi le espressioni ottenute sostituendo alle lettere i valori elencati e calcola il risultato.

1. $-2 \cdot x + x^2 + 1,\ \{x=2\}$;
2. $y \cdot (1 - y) + 3,\ \{y=-5\}$;
3. $a − b, \enspace \{a = 10, b = +7\}$;
4. $(a − b) \cdot (a + b), \enspace \{a = \dfrac{2}{3}, b = -\dfrac{3}{2}\}$;

b) Scrivi le espressioni ottenute sostituendo alle lettere i valori elencati e calcola il risultato.

1. $a^{2} − b^{2}, \{\enspace a = 1, b = +1\}; \enspace \{a = -3, b = -2\}; \enspace \{a = -6, b = \dfrac{5}{3}\}$;
2. $2a \cdot (b + 1) - 6 \cdot a \cdot b , \enspace \{a = -3, b = 0\}$;
3. $((2 \cdot a) \cdot b)^{3}, \enspace \{a = 2, b = -\dfrac{3}{2}\}$.



### ESERCIZIO 1.3 - Dai numeri alle lettere

In ciascuna delle espressioni seguenti, sostituisci il numero indicato con la lettera corrispondente e, se possibile, esegui le operazioni numeriche.

a) $-2 \cdot 4 + (3 + 2 \cdot 4)$;  Sostituisci il numero intero $+4$ con $a$;

b) $-7 \cdot 5 - 3 \cdot (3 + 2 \cdot 3) - 10$;  Sostituisci il numero intero $3$ con $x$ e $-3$ con $-x$;

c) $2 + 7 \cdot 3^2 -8 \cdot 5 - 3 \cdot (1 + 2 \cdot 3)^2$;  Sostituisci il numero intero $-3$ con $y$ e $3$ con $-y$;

d)  $\dfrac{5}{3} \cdot 4 + (-\dfrac{5}{3} \cdot 2 + 2) \cdot (-5)^2$;  Sostituisci la frazione $-\dfrac{5}{3}$ con $a$.



### ESERCIZIO 1.4 - Dalle espressioni alle parole

Traduci in parole le espressioni seguenti cominciando con: “Dati i numeri $a$ e $b$ ...”.

a) $a-\left(b+c\right)$;

b) $\left(\dfrac{1}{a}\cdot b\right):\left(-c\right);$

c) $\left(a+b\right)^{2} \cdot \left(-a-b\right)^{2}.$

d) Scegli la descrizione corretta dell'espressione $\left[a-\left(-\dfrac{1}{a}\right)\right]^{2}$:

1. la differenza tra un numero e il suo reciproco al quadrato;  

2. la differenza tra un numero e l'opposto del suo reciproco al quadrato;  

3. il quadrato della differenza tra un numero e l'opposto del suo reciproco;  

4. il quadrato di un numero meno l'opposto del suo reciproco.



## UNITA' 2: I Monomi

Abbiamo già detto che una espressione letterale non può essere calcolata, cioè non da come risultato un numero, finché a tutte le lettere non sostituiamo dei numeri. Però vediamo, con un esempio, che anche con le sole lettere alcune informazioni le posso dedurre.

#### ESEMPIO 1

Ogni tanto gioco ad una lotteria, del tipo "gratta e vinci" in cui il premio cambia ogni giorno, ma è lo stesso per tutte le giocate di quel giorno. Dopo aver giocato diverse volte per alcune settimane risulta che ho vinto due volte il martedì e tre volte il venerdì. Se la vincita del martedì è pari ad $s$ euro e quella del venerdì è di $t$ euro, il totale delle vincite del martedì sarà $s + s$ e quelle del venerdì $t +t + t$ euro.

Non so quanto ho vinto il martedì ma sicuramente sarà $s + s$ cioè $2 \cdot s$ ossia il doppio della vincita del martedì e $t+t+t$ sarà $3t$ il triplo di quella del venerdì; in tutto posso dire di aver vinto $2s + 3t$.    $ \bullet$



Questo esempio ci mostra come sia possibile fare dei conti, delle deduzioni, con espressioni che contengono, oltre ai numeri, delle lettere, applicando delle regole. Proprio queste regole sono oggetto del calcolo letterale ed il primo concetto che incontriamo è quello di **monomio**.



#### Componenti e forme di un monomio

Un monomio è un prodotto di numeri e lettere: le somme di denaro che abbiamo visto $s$,  $2 \cdot s$,  $3 \cdot s$, sono tutti monomi. Un monomio è ***in forma normale*** (o **canonica**) se il primo fattore è un numero e gli altri fattori sono lettere, scritte in ordine alfabetico. In un monomio in forma normale, il numero è detto ***parte numerica*** ed il prodotto delle lettere *** parte letterale***. Si dice ***grado*** di un monomio il numero delle lettere del monomio. Anche un singolo numero può essere considerato un monomio che presenta la sola parte numerica (ed ha zero lettere, cioè ha grado zero). 

In un monomio il simbolo di prodotto si può anche non scrivere per cui $2 \cdot s$ si può scrivere $2s$ ed $\dfrac{2}{3} \cdot a \cdot b^2$ si può scrivere $\dfrac{2}{3} a b^2$. Quando inseriamo un monomio In GEOGEBRA invece dobbiamo **sempre usare il segno di prodotto**.

#### ESEMPIO 2

$\dfrac{ab}{2}$ : grado 2, **Forma non normale**;

$\dfrac{ab}{2} \longrightarrow \dfrac{1}{2}ab$: **Forma normale**;

$ba\dfrac{1}{2}ab \longrightarrow \dfrac{1}{2}aabb \longrightarrow \dfrac{1}{2}a^2b^2$: grado $4$, **Forma Normale**.

$2$: monomio di grado $0$.   $\bullet$



Particolarmente importanti sono i monomi con una sola lettera, ad esempio la $x$ che vengono chiamati "monomi in $x$", ad esempio $x$, $-2x$, $-\dfrac{2}{3}x^3$. In questi monomi il grado coincide con l'esponente della $x$.

Il monomio è il "**mattone**" con cui costruiamo le espressioni letterali, che saranno quindi fatte di somme (algebriche), prodotti, e rapporti di monomi come $a + \dfrac{1}{2}ab^2$,  $2s + 3s^2 + 1$ etc. Notiamo che in queste espressioni, ad esempio $\dfrac{1}{2}ab^2$ sono monomi le singole lettere come pure il loro prodotto.



### ESERCIZIO 2.1 - Forma normale dei monomi

a) Scrivi i seguenti monomi in forma normale.

1. $ab\left(-\dfrac{1}{2}\right)a$;
2. $ab\left(-\dfrac{1}{2}\right)a^{2}$;
3. $\dfrac{5}{3}b\left(-4\right)a$;
4. $a^{2}b\left(-\dfrac{1}{2}\right)a\dfrac{5}{3}b^{3}\left(-4\right)a$.

b) Individua quali tra le seguenti espressioni letterali sono monomi e scrivili in forma normale.

1.  $ab\left(-\dfrac{1}{2}\right)a^{2},$     $\dfrac{2}{5}a^2\dfrac{3}{b},$   $abcde$;
2. $\dfrac{5}{3}b\left(-4\right)a,$      $a + 2a^2,$  $\dfrac{ab^2x}{3}$.

c) Scrivi il coefficiente della potenza di $x$ per ciascuno dei monomi seguenti dopo averli scritti in forma normale (ad esempio per il monomio $2ax$ il coefficiente di $x$ è $2a$).

1. $axb$;      $-axa^2$;      $-\dfrac{a^2x}{3}$;
2. $-2ax \cdot (-3)abx$;      $ax\left(-\dfrac{1}{2}\right)a^{2}$.

#### Laboratorio GEOGEBRA

a) Risolvi i punti a.1) e a.3) dell'esercizio con la sequenza di comandi GEOGEBRA riportati di seguito. RICORDARE di utilizzare sempre la moltiplicazione tra le lettere per scrivere il monomio in GEOGEBRA.

1. $a \cdot b \cdot \left(-\dfrac{1}{2} \right) \cdot a$ &#9166; 
2. $\dfrac{5}{3} \cdot b \cdot \left( -4 \right) \cdot a$ &#9166; . 



### ESERCIZIO 2.2 - Dalle parole alle espressioni I

Per ciascuno dei seguenti problemi individua le quantità di cui si parla nel testo scegliendo un nome significativo, la loro unità di misura ed il valore e scrivi l'espressione letterale che fornisce la soluzione di ogni problema. L'espressione richiesta dovrà contenere una lettera che indica la quantità contenuta nel testo da cui dipende la soluzione.

#### Esempio di SOLUZIONE

"Quest'anno i ricavi saranno il doppio di quelli dell'anno scorso". Scrivi l'espressione dei ricavi di quest'anno.

1. Quantità che determina la soluzione: $x,$ ricavi dell'anno scorso
2. Soluzione: $2\cdot x,$ ricavi di quest'anno.     $\bullet$

a) Scrivi una espressione letterale che risolve i seguenti problemi:

1. Un servizio di catering prepara solitamente i pasti per circa $10$ persone in più del numero ordinato. Se ci si aspettano $p$ persone, quanti pasti saranno preparati? 
2. Una piscina viene suddivisa in $8$ corsie della stessa larghezza con dei galleggianti. Se la piscina è larga $l$ metri, quanto è larga ogni corsia?
3. Quale è il valore, in euro, di $x$ monete da $20$ centesimi ciascuna? e se aggiungiamo $10$ monete da $5$ centesimi?

b) L'ultimo anno un organizzazione caritatevole ha venduto un certo numero di torte per una raccolta fondi. Quest'anno spera di venderne il $\text{150 \%}$ in più. Scrivi l'espressione che indica il numero di torte che ci si aspetta di vendere.

c) Uno studente deve scrivere un documento che contiene $x$ parole al PC. Se lo studente scrive $60$ parole al minuto, scrivi un'espressione che indica il numero di minuti necessari a scrivere il documento.

d) Un corteo di $b$ automobili, ciascuna con $5$ persone a bordo, sta viaggiando verso la capitale per una manifestazione politica. Scrivi quante persone stanno andando alla manifestazione in corteo.  

e) Una barca di $12$ metri deve essere divisa in due parti. Indica con una lettera la lunghezza di una delle parti e scrivi l'espressione che calcola la lunghezza dell'altra parte.  

f) Il numero dei partecipanti ad una maratona quest'anno è superiore di $25$ unità al doppio di quello dell'ultimo anno. Scrivi una espressione che indica il numero dei partecipanti di quest'anno.   

g) L'IBM è stata fondata $80$ anni prima della Apple. La Dell è stata fondata $9$ anni prima della Apple. 
1. Indica con una lettera gli anni d'età di una delle aziende e scrivi le espressioni che indicano l'età delle altre.
2. Il primo Aprile $2008$ la Apple ha compiuto $32$ anni. Quanti anni avevano le altre due?  

h) Lincoln è stato eletto presidente degli USA $60$ anni dopo Jefferson. Trump è stato eletto $215$ anni dopo Jefferson. Scrivi le espressioni letterali che indicano l'anno di elezione di ciascun presidente, se Trump è stato eletto nell'anno $n$.

i) Una persona deposita in banca un capitale $C$ su un conto che rende il $\text{5 \%}$ di interesse annuo il primo anno, il $\text{7 \%}$ il secondo ed il $\text{10 \%}$ il terzo. Quanto avrà reso il deposito se sul conto per tutti e tre gli anni c'è sempre la stessa cifra iniziale?



### ESERCIZIO 2.3 - Dalle parole alle espressioni II

a) Scrivi le espressioni numeriche che forniscono le soluzioni dei seguenti problemi e calcola i valori nei casi specifici indicati.

1. Se una azienda produce $600$ unità di prodotto ad un costo medio di $76$ euro ciascuna e le vende ad un prezzo di $99$ euro l'una, quale è il suo profitto?

2. In uno stabilimento tessile, in una settimana ($6$ giorni lavorativi), si producono $26.304$ metri di tela. La tela viene suddivisa in pezze da $32$ metri ciascuna. Quante pezze vengono prodotte giornalmente?

3. Un idraulico ha un costo fisso a chiamata di $40$ euro ed un ulteriore costo di $35$ euro l'ora. Se fa un intervento che dura $4$ ore, quanto pagherà il cliente?

b) Per ciascuno dei punti precedenti, scrivi l'espressione letterale che si ottiene sostituendo ai numeri le lettere di volta in volta indicate.

1.  $n= 600$;   $C = 76$;   $P=99$;
2. $T=26.304$;   $l=32$;
3. $CF=40$;   $CV=35$;   $d=4$;



## UNITA' 3: Somme e prodotti di monomi

Come abbiamo visto, due monomi come $s$ ed $s$ si possono sommare e, qualunque numero sostituiamo ad $s$, il valore della somma sarà sempre uguale a $2 \cdot s$, ossia l'espressione $s+ s$ sarà uguale a $2s$ per qualunque sostituzione. Questo accade per tutti i monomi che hanno le stesse lettere ed ogni lettera compare lo stesso numero di volte: ossia, si dice, sono ***simili***, e solo per questi.

Le somme di monomi sono *somme algebriche*: $-3x + 2x$ è la somma del monomio $-3x$ e del monomio $+2x$ (se i due monomi sono $3x$ e $2x$ la loro somma si scrive $3x + 2x$): il risultato della somma di due monomi simili **è un monomio solo**, che ha come parte numerica la somma delle parti numeriche e come parte letterale quella dei monomi (la stessa per tutti).

Questa operazione di somma si dice anche **semplificazione**, perché con essa sostituiamo ad una espressione che ha due monomi ed una somma algebrica una espressione costituita da un solo monomio, e quindi più semplice.

$\underbracket{-3x \overset{\overset{+/-}\downarrow}\ +2x}$ $\longrightarrow \underbracket{-x}$

La somma di due monomi **non** simili **non** è però un monomio solo ma rimane una espressone letterale somma di due monomi che, vedremo, si dice **polinomio**.

#### ESEMPIO 1

$-3x + 2x \longrightarrow (-3 + 2)x  \longrightarrow -x$; 

$5ax^2 + 2ax^2 -10ax^2  \longrightarrow (5 +2-10)x^2  \longrightarrow -3ax^2$;       

$-3x + 2x^2 \longrightarrow -3x + 2x^2$   I monomi non sono simili, non si sommano e la somma **non è un monomio!** .    $ \bullet$



#### Somme di più monomi

In una espressione letterale possono comparire dei monomi simili non vicini tra di loro, eventualmente insieme a dei numeri come ad esempio $2x^2 + x +5 -x^2 +7$. Poiché cambiando l'ordine degli addendi in una somma il risultato non cambia, i monomi di una somma si possono scambiare di posto, e la prima cosa da fare è ordinare i monomi per grado ed in ordine alfabetico:  $2x^2 -x^2 + x +5 +7$. Si vede così che i primi due monomi sono simili e si possono sommare tra di loro (ma non con gli altri!!!) e gli ultimi due numeri si possono sommare tra di loro, per cui, eseguendo le somme possibili, la somma di monomi diventa diventa $x^2 +x + 12$ dove non ci sono più operazioni da fare.

#### ESEMPIO 2

a) $a \overset{\overset{+/-}\downarrow}\; +b \overset{\overset{+/-}\downarrow}\; -2a \overset{\overset{+/-}\downarrow}\; + 3b$   Sono presenti tre somme algebriche, nessuna delle quali può essere eseguita perché gli addendi non sono simili. Riordinando i monomi abbiamo la somma seguente.

b) $\underbracket{a \overset{\overset{+/-}\downarrow}\; - 2a} \overset{\overset{+/-}\downarrow}\; + b \overset{\overset{+/-}\downarrow}\; + 3b$   Ora è possibile eseguire la prima somma.

c) $\underline{-a} \overset{\overset{+/-}\downarrow}\; \underbracket{+ b \overset{\overset{+/-}\downarrow}\; + 3b}$   Qui è possibile effettuare la seconda somma algebrica.

d) $-a \overset{\overset{+/-}\downarrow}\; \underline{+4b}$      $\bullet$

Come si vede l'espressione, originariamente costituita da quattro monomi e tre somme è diventata di due monomi ed una somma, cioè si è semplifcata.



#### Prodotti di monomi

Il prodotto di più monomi è sempre un monomio. Poiché cambiando l'ordine dei fattori il prodotto non cambia, l'unica operazione da fare per eseguire il prodotto di due monomi è moltiplicare le parti numeriche e riordinare la parte letterale per mettere il risultato del prodotto in forma canonica.

#### ESEMPIO 3

Il prodotto di due o più monomi è **sempre** un monomio.

a) $-3x \cdot 2x$

b) $-3 \cdot 2 \cdot x \cdot x$

c) $-6x^2$.    $ \bullet$

Anche in questo caso l'esecuzione del prodotto è una semplificazione perché l'espressione risultato è costituita da un solo monomio (senza operazioni), dove la prima aveva due monomi ed un prodotto.



#### ESEMPIO 4

a) $5ax^2 \cdot 2ax^2 \cdot (-10ax^2)$

b) $5 \cdot 2 \cdot (-10) \cdot aaax^2x^2x^2$

b) $-100a^3x^6$.     $ \bullet$

 

### ESERCIZIO 3.1 - Somme di monomi

a) Scrivi l'espressione che corrisponde alla somma dei monomi seguenti e semplifica il risultato se possibile.

1. $\dfrac{1}{2}x$;      $-3x$;      $7x$;

2. $\dfrac{1}{2}xy$;      $3xy$;      $7xy$;

3. $-3a^{2}x$;      $7ax$;      $1$;

4. $\dfrac{1}{2}x^{3}y$;      $-x^{3}y$;      $\dfrac{1}{2}$.

#### Laboratorio GEOGEBRA

a) Risolvi il punto a.2) dell'esercizio con il comando GEOGEBRA: $a: \dfrac{1}{2}x \cdot y -3x \cdot y + 7x \cdot y$  &#9166; 



### ESERCIZIO 3.2 - Prodotti di monomi

a) Calcola i seguenti prodotti di monomi e scrivi il risultato in forma normale. 

1. $2ab\,\cdotp\left(-3a^{2}b\right)$     ;$-a^{2}bc\,\cdotp\left(-2ab^{2}\right)$;  

2. $2a^{2}\,\cdotp\left(-4a^{5}b^{3}\right)$;     $-4xy^{3}\,\cdotp\dfrac{1}{2}x^{3}y^{2}$;  

a) Calcola i seguenti prodotti di monomi e scrivi il risultato in forma normale. 

1. $-4a^{5}b^{3}\,\cdotp\left(-ab^{3}\right)\,\cdotp\dfrac{3}{2}a^{2}b^{2}$  



### ESERCIZIO 3.3 - Somme e prodotti di monomi

a) Individua **quanti e quali** monomi in forma normale ed operazioni contiene ciascuna delle espressioni letterali seguenti e, se possibile, semplificale.

1. $a^{2}x\,\cdotp\left(\dfrac{1}{2}x\right)+\left(\dfrac{1}{2}ax\right)\,\cdotp\left(\dfrac{3}{2}a\right)-\dfrac{2}{3}a^{2}x^{2}$; 
2. $\left(-2x\right)\left(-\dfrac{1}{2}y\right)+\left(-2y\right)x+xy+y\left(-x\right)+2xy+y\left(-x\right)$;
3. $x^{2}+7x^{2}-2\left(-x^{2}\right)+2\left(-4\right)x^{2}+2x^{2}-2x^{2}+x^{2}-x\left(2x\right)+4x^{2}-2\left(2x^{2}\right)$.

b) Individua **quanti e quali** monomi in forma normale ed operazioni contiene ciascuna delle espressioni letterali seguenti e, se possibile, semplificale.

1.  $ab\left(-\dfrac{1}{2}\right)a^{2}$;
2.  $abcde \cdot \dfrac{5}{2 \cdot 3}$;
3.  $\dfrac{5}{3}b\left(-4\right)a : \dfrac{ab^2x}{3}$;
4.  $a + 2a^2 \cdot \dfrac{2}{-3}$.

#### Laboratorio GEOGEBRA

a) Risolvi il punto a.1) dell'esercizio con l'istruzione GEOGEBRA:  $a^{2}  \cdot x\,\cdot\left(\dfrac{1}{2}x\right)+\left(\dfrac{1}{2}a \cdot x\right)\,\cdotp\left(\dfrac{3}{2}a\right)-\dfrac{2}{3}a^{2} \cdot x^{2}$  &#9166; 



## UNITA' 4: Rapporti di monomi e frazioni algebriche

Il rapporto (la divisione) tra due monomi è un monomio solo se i due monomi da dividere contengono lettere che è possibile semplificare e nella frazione ridotta ai minimi termini non sono più presenti lettere al denominatore.

Se questo non succede il rapporto tra i due monomi **non** è un monomio ma una espressione letterale detta ***frazione algebrica***. La forma canonica di una frazione algebrica è data dal rapporto tra due monomi in forma canonica o da un numero che moltiplica il rapporto tra due monomi entrambi con parte numerica intera.

#### ESEMPIO 1

Se dividiamo $-3xy^2$ per $2y$ abbiamo:

a) $\dfrac{-3xy^\cancel2}{2\cancel{y}}$

b) $\dfrac{-3xy}{2}$

c) $-\dfrac{3}{2}xy$  che è il risultato della divisione ed è un monomio.    $\bullet$

#### ESEMPIO 2

Se dividiamo $2ab$ per $-3ax$ otteniamo: 

a) $\dfrac{2ab^2}{-3ax}$

b) $\dfrac{2\cancel{a}b^2}{-3\cancel{a}x}$

b) $-\dfrac{2b^2}{3x}$  che è il risultato della divisione. 

Questa espressione non è un monomio ma una frazione algebrica in forma canonica.   $\bullet$



### ESERCIZIO 4.1 - Rapporti di monomi e semplificazioni

a) Calcola, se esiste, il monomio risultato dei rapporti seguenti. Nel caso non esista, semplifica, riducendo ai minimi termini, la frazione algebrica risultante.

1. $ax:a$;     $-\dfrac{1}{4}ax:a$;     $a:\dfrac{1}{4}$;
2. $\dfrac{-\dfrac{1}{4}ax}{a}$;     $\dfrac{1}{7a^2b}\cdot ab^2$;      $\dfrac{5}{2}a^4x:a^3x^2$;
3. $4a^5b^3 : (-ab^3)$;     $-\dfrac{3}{4}a^2b^5:(-\dfrac{1}{4}a^2b^3)$;     $\dfrac{\dfrac{1}{2}ab^3}{-2^2b^3}$;
4. $\dfrac{5x^2y}{10x^3y}$;     $\dfrac{7a^2x}{a^2x^2}$;     $-\dfrac{4bx^2}{6b}$.

b) Scrivi il coefficiente della potenza di $x$ per ciascuno dei monomi seguenti. 

1. $\dfrac{5}{2}a^4x$;     $a^3x^2$;     $-ax^3a^2$;     $-\dfrac{a^2x^2}{3}$;
2. $-2ax \cdot (-3)abx$;    $ax\left(-\dfrac{1}{2}\right)a^{2}$.



## UNITA' 5: Polinomi 

La somma algebrica di più monomi (solo somma algebrica, senza alcuna parentesi) si dice ***polinomio***, ed i monomi che ne fanno parte si dicono ***termini***.

Un polinomio è in ***forma normale*** (o **canonica**) se tutti i monomi sono in forma normale, non ci sono monomi simili ed i monomi sono ordinati per grado decrescente ed in ordine alfabetico tra quelli dello stesso grado.

#### ESEMPIO 1

L'espressione letterale $a^{2}b^{2}+a^{2}-b^{2}-2a^{2}b^{2}+a^{2}$ è una somma algebrica di 5 monomi tutti in forma normale. Il polinomio non lo è perché sia il primo ed il quarto che il secondo ed il quinto monomio sono simili: se i monomi vengono riordinati e vengono sommati i monomi simili, otteniamo $-a^{2}b^{2}+2a^{2}-b^{2}$ che è i forma normale.     $\bullet$ 



Il **grado** di un polinomio coincide con quello del suo monomio di grado massimo, per cui il grado del monomio dell'esempio precedente è $4$. Particolarmente importanti sono i polinomi con una sola lettera, ad esempio la $x$ che vengono chiamati "polinomi in $x$", ad esempio:

a) $x$;

b) $-2x + 1$;

c) $6x^5 -\dfrac{2}{3}x^3 + 2x$. 

In questi polinomi il grado coincide con l'esponente della potenza di $x$ con il grado maggiore; nel caso precedente il primo ed il secondo hanno grado 1, il terzo ha grado 5.

Da ultimo osserviamo che anche un singolo monomio si considera un caso particolare di polinomio con un solo termine.



### ESERCIZIO 5.1 - Polinomi in forma normale

Riduci i seguenti polinomi in forma normale.

a) $a^{2}b^{2}+a^{2}-b^{2}-2a^{2}b^{2}+a^{2};$  

b) $5ab - 2a^{2} + ab -a^{2}; xy - 3x^{2}y +2xy + x^{2}y;$  

c) $\dfrac{1}{5}ab -2a +1 + \dfrac{1}{3}a -5 +\dfrac{4}{5}ab;$  

#### Laboratorio GEOGEBRA

a) Risolvi i punti a) e c) dell'esercizio con la sequenza di istruzioni GEOGEBRA riportata di seguito:

1.  $a^2  \cdot b^ {2}+a^ 2-b^ {2}-2a^{2}  \cdot b^ 2 +a^2$ &#9166; 
2.  $\dfrac{1}{5}a \cdot b -2a +1 + \dfrac{1}{3}a -5 +\dfrac{4}{5}a \cdot b$  &#9166; 



### ESERCIZIO 5.2 - Rappresentazione delle espressioni letterali

a) Scrivi le espressioni letterali relative ai seguenti diagrammi ad albero. Esegui le operazioni e scrivi i risultati in forma normale.

1.    

   ![Albero](img\expr1p.png)

   

   

2.    

   

   ![Albero](img\expr2p.png)

   

   

3.    

   

   ![Albero](img\expr3p.png)

   

b) Scrivi i diagrammi ad albero relativi alle espressioni seguenti, considerando i monomi come espressioni elementari (non ulteriormente scomponibili).

1. $6\left(x^{2}-2y\right);$
2. $\left(-2\right)\cdotp\left(-3xy+2\right);$ 
4. $\left(a^{3}+2b\right)\left(a^{3}-2b\right)-\left(a^{5}+a\right)\left(a-1\right).$



## UNITA' 6: Prodotti di monomi per polinomi e somme di polinomi

Il prodotto di un monomio per un polinomio, come ad esempio $\dfrac{3}{2}ab^2 \cdot (-x + 3xy)$, è una espressione che ha come risultato il polinomio ottenuto sommando (algebricamente) tra di loro i prodotti del monomio a fattore per tutti i monomi del polinomio.

Il polinomio è scritto tra parentesi, perché il monomio a fattore deve moltiplicare tutti i monomi del polinomio e non solo quello più vicino.

#### ESEMPIO 1

Nel prodotto $-2(x^2 - x)$ Il monomio che moltiplica è il solo numero $-2$; il risultato della moltiplicazione è l'espressione del punto b).

a) $-2(x^2 - x)$

b) $-2 \cdot (x^2) -2 \cdot (-x)$ 

c) $-2x^2+ 2x$    $\bullet$



#### ESEMPIO 2

Il prodotto $-3(1 + b)$ equivale a $-3 \cdot (1) -3 \cdot (+b) \longrightarrow -3 -3b$.    $\bullet$



#### ESEMPIO 3

a) $\dfrac{3}{2}ab^2 \cdot (-x + 3xy)$

b) $\dfrac{3}{2}ab^2 \cdot (-x) + \dfrac{3}{2}ab^2 \cdot (3xy)$

c) $-\dfrac{3}{2}ab^2x + \dfrac{9}{2}ab^2xy$.       $\bullet$



#### Eliminazione delle parentesi

Nel prodotto di un monomio per un polinomio, il polinomio è sempre racchiuso tra parentesi; le parentesi si eliminano **dopo l'ultima operazione di moltiplicazione o divisione** che coinvolge il polinomio in parentesi. 

Se quindi ci sono due monomi che moltiplicano, uno a sinistra ed uno a destra del polinomio, la parentesi si elimina dopo la moltiplicazione con il prodotto a destra. Dopo il primo prodotto a sinistra, davanti alla parentesi si mette il segno "$+$", che scomparirà alla fine insieme alla parentesi.

#### ESEMPIO 3

a) $(1 - b)(-3)$

b) $1 \cdot (-3) -b \cdot (-3)$

c) $ -3 + 3b$.     $\bullet$

#### ESEMPIO 4

a) $c -a(1 - b)(-3)$

b) $c +(-a \cdot 1 -a \cdot (-b))(-3)$   compare il segno $+$ davanti alla parentesi del polinomio;

c) $c +( -a + ab)(-3)$

d) $c +(+3a - 3ab)$  il segno $+$ scompare con la moltiplicazione per $+1$;

e) $c +3a - 3ab$      $ \bullet$



Provare ad eseguire ciascuno degli esempi in GEOGEBRA con il comando $Semplifica(\text{<espressione>})$ (ricordare di inserire sempre i segni delle operazioni di moltiplicazione tra lettere!):

$Semplifica(c -a\cdot(1 - b)\cdot(-3))$  &#9166;

$\Longrightarrow -3ab + 3a + c $



### ESERCIZIO 6.1 - Prodotti di monomi per polinomi

a) Scrivi il polinomio risultato dei prodotti seguenti.

1. $6(x^{2}-2y)$;     $-2 \cdot (-3xy+2)$;

2. $(x+a)a$;     $(by-1)b$ ;

3. $-4x^{2}y \cdot (-x^{3}+2xy-y)$ ;

4. $(2x+3y)(-4x) -3y(-4x+y) + (4x^{2}+3y^{2})(-2)$ .



### Somme di polinomi

La somma di due polinomi si ottiene sommando (algebricamente) tra di loro tutti i monomi di entrambi i polinomi.

### ESERCIZIO 6.2 - Somma di polinomi

Somma tra di loro i seguenti polinomi e scrivi il risultato in forma normale.


a) $4x^{3}-5x^{2}+2$;     $-3x^{3}+2x^{2}-2$  

b) $3a^{3}+5a^{2}-2a+1$;     $3a^{3}-2a^{2}+5a-7$  



### ESERCIZIO 6.3 - Dalle parole alle espressioni III

Dati i polinomi seguenti:

1. $5a^{2}-2a+1;$  
2. $3a+a^{2}-2;$  
3. $a^{2}-1 + 2a;$  

a) sottrai al primo la somma del secondo e del terzo; 

b) aggiungi al terzo la differenza tra il secondo e il primo.

#### Laboratorio GEOGEBRA

a) Risolvi il punto a) dell'esercizio con la sequenza di istruzioni GEOGEBRA riportata di seguito:

1. $A: 5a^{2}-2a+1$  &#9166; 
2. $B: 3a+a^{2}-2$   &#9166; 
3. $C: a^{2}-1 + 2a$  &#9166; 
3. $A - (B + C)$  &#9166; 



## UNITA' 6: Prodotti di polinomi^*^

Il prodotto di due polinomi è un polinomio che si calcola moltiplicando ogni monomio del primo polinomio per il secondo polinomio e sommando questi prodotti.

#### ESEMPIO 1

Nell'esempio seguente il primo polinomio è formato dai monomi $+a$ e $+b$ per cui moltiplichiamo ognuno per il secondo polinomio e poi sommiamo:

a) $(a + b)(c - d)$

b) $a(c - d) + b(c - d)$

c) $a \cdot (c) + a \cdot (-d) + b \cdot (c) +b \cdot (-d)$

d) $ac - a + bc -bd$     $\bullet$



#### ESEMPIO 2

a) $(1 - x)(1+x)$

b) $1(1+x)-x(1+x)$

c) $1 \cdot 1 + 1 \cdot x -x \cdot 1 -x \cdot x$

d) $1 + x - x -x^2$

e) $1 - x^2$.    $\bullet$

Provare ad eseguire i prodotti negli esempi con il comando GEOGEBRA $Sviluppa((a + b)(c-d))$.



### ESERCIZIO 6.4 - Prodotto di polinomi

Scrivi i risultati dei prodotti seguenti in forma normale.  

a) $\left(2a-3b\right)\left(5a+4b\right)$;     $\left(x-3y\right)\left(5x+y\right)$  

b) $\left(2x+y\right)\left(4x^{2}+2xy+y^{2}\right)$;     $\left(a^{3}-3a+2\right)\left(\dfrac{1}{2}a+1\right)$

c) $\left(a^{3}+2b\right)\left(a^{3}-2b\right)-\left(a^{5}+a\right)\left(a-1\right)$

#### Laboratorio GEOGEBRA

a) Risolvi i punti a) e c) dell'esercizio con la sequenza di istruzioni GEOGEBRA riportata di seguito:

1. $\left(2a-3b\right) \cdot \left(5a+4b\right)$  &#9166; 
2. $Sviluppa(\,\left(x-3y\right) \cdot \left(5x+y\right))$  &#9166; 
3. $Sviluppa(\left(a^ 3 +2b\right) \cdot \left(a^ 3-2b\right)-\left(a^ 5+a\right) \cdot \left(a-1\right))$  &#9166; 



## UNITA' 7: Scomposizione in fattori di polinomi 

Nelle unità precedenti abbiamo visto come si calcola il prodotto di un monomio per un polinomio (ed il prodotto di due polinomi). Ora vediamo se e come si può fare l'operazione inversa, ossia riconoscere se un polinomio si può anche scrivere come prodotto tra un monomio ed un polinomio. Questa operazione si chiama anche **scomposizione in fattori** o  ***fattorizzazione di un polinomio***, perché, come nel caso dei numeri in cui abbiamo scomposto un numero in fattori, ad esempio $15 = 3 \cdot 5$ oppure $12 = 3 \cdot 2^2$, ha l'obiettivo di scrivere un polinomio come prodotto.

Il caso più semplice si ha quando i monomi che costituiscono il polinomio hanno dei fattori in comune: si estraggono tutti i fattori comuni e se ne fa un monomio che moltiplica il polinomio rimanente; questa operazione si dice **messa in in evidenza di un fattore**. Vediamo un esempio.

#### ESEMPIO 1

I monomi del polinomio $-y^2 +2xy$ hanno tutti il fattore $y$. Mettiamo in evidenza il fattore $y$ e scriviamo $y(-y +2x)$. Il polinomio "rimanente" si ottiene dividendo i monomi per $y$: $\dfrac{-y^2}{y} \longrightarrow -y$ e $\dfrac{+2xy}{y} \longrightarrow +2x$

Un altro caso è $\dfrac{3}{4}a^2x^2 - 12ax^2 + 6a^3x$ tutti i monomi hanno $3ax$ come fattore. Se lo mettiamo in evidenza abbiamo:$\dfrac{\dfrac{3}{4}a^2x^2}{3ax} \longrightarrow \dfrac{1}{4}ax$

$\dfrac{-12ax^2}{3ax} \longrightarrow -4x$

$\dfrac{6a^3x}{3ax} \longrightarrow 2a^2$

Quindi alla fine la scomposizione in fattori di $\dfrac{3}{4}a^2x^2 - 12ax^2 + 6a^3x$ è $3ax(\dfrac{1}{4}ax -4x +2a^2 )$.

Il comando per effettuare l'operazione con GEOGEBRA è Fattorizza, per cui l'esempio precedente diventa il seguente:

$Fattorizza(\dfrac{3}{4}a^2x^2 - 12ax^2 + 6a^3x)$ $\longrightarrow$ $\dfrac{3}{4}ax(8a^2+ax -16x)$.    $ \bullet$



### ESERCIZIO 7.1 - Evidenza di fattori

a) Scrivi i polinomi seguenti come prodotto di un monomio per un polinomio, individuando il fattore comune ai termini del polinomio (messa in evidenza di un fattore comune).

1. $6x^2-12y$;      $-4+6xy$;      $-a-b$;
2. $a^2 +ax$;      $b^2y - b$;      $-y^2 +2xy + 3y$;
3. $-8x^2 -12xy$;      $4abc^2-8cba^2$.

#### Laboratorio GEOGEBRA

Risolvi alcuni degli esercizi del punto a) dell'esercizio con la sequenza di istruzioni GEOGEBRA riportata di seguito:

1. $Fattorizza(6 \cdot \left(x^{2}-2y\right))$ &#9166; 
2. $Fattorizza(a^2 + a \cdot x)$ &#9166;  
3. $Fattorizza(-y^2+2x \cdot y + 3y)$ &#9166; 





## UNITA' 8: Sostituzioni in espressioni letterali

Come abbiamo visto nelle espressioni numeriche, anche nelle espressioni letterali è possibile fare delle sostituzioni, ma a differenza dei casi precedenti dove a lettere sostituivamo dei numeri, nel calcolo letterale possiamo **sostituire ad una lettera una espressione letterale**, ossia altre lettere. Le sostituzioni vanno sempre fatte tra parentesi. Dopo la sostituzione possiamo effettuare le operazioni di somma e prodotto tra monomi e polinomi finché il risultato non sia in forma normale. Vediamo degli esempi.

#### ESEMPIO 1

Consideriamo l'espressione $2 \cdot x + 1$ e sostituiamo alla lettera $x$ l'espressione $y - 1$. In simboli abbiamo

a) $2 \cdot x + 1, \{x = y - 1\}$

b) $2(y-1) + 1$     Moltiplicando e facendo le somme abbiamo 

c) $2(y-1) + 1$

d) $2y- 2 + 1$

e) $2y -1$     $\bullet$



#### ESEMPIO 2

$2 a(1 + x), \{x = a^2 - 1\}$  $\longrightarrow 2a(1 + (a^2 - 1))$. Moltiplicando e sommando otteniamo la forma normale del risultato.

a) $2a(1 + (a^2 - 1))$

b) $2a(1 + a^2 -1)$

c) $2a(a^2)$

d) $2a^3$    $\bullet$



#### ESEMPIO 3

a) $\dfrac{b \cdot h}{2}, \{b = a - 1, h = a + 1\}$

b) $\dfrac{(a-1)(a+1)}{2}$

c) $\dfrac{a(a+1)-1(a+1)}{2}$

d) $\dfrac{a^2+a-a-1}{2}$

e) $\dfrac{a^2-1}{2}$    $ \bullet$

 

### ESERCIZIO 8.1 - Sostituzioni

a) Scrivi le espressioni letterali ottenute sostituendo alle lettere indicate tra parentesi graffe le rispettive espressioni e semplifica il risultato.

1. $x-3y, \;\; \{x = -a, y = -ab\}$  
2. $5x+y, \{y = -\dfrac{2}{3}x\}$ 

b) Scrivi le espressioni letterali ottenute sostituendo alle lettere indicate tra parentesi graffe le rispettive espressioni e semplifica il risultato.

1. $3-a^{3}-2b+a,\ \{a=\dfrac{3}{2}x,\ b=-2x^2\}$
2. $3ab-5a^{2}+3a-1,\ \{a=-2(x-1),\ b=x + 1\}$ 





## UNITA' 9: Frazioni Algebriche

La scomposizione in fattori di polinomi è utile nella semplificazione delle frazioni algebriche. Una **frazione algebrica** è un rapporto tra un polinomio ed un monomio o tra due polinomi. Ad esempio le seguenti sono tutte frazioni algebriche

$\dfrac{x - 1}{x +1}$;    $\dfrac{x - 1}{y - 1}$;    $\dfrac{ax - 1}{ax}$;     $\dfrac{2ax^2}{x - 1}$. 

 A volte è possibile, come per le frazioni, scrivere il rapporto in una forma più semplice (forma in cui i polinomi hanno un grado più basso); questo accade se i polinomi al numeratore ed al denominatore possono essere scomposti in fattori se ci sono dei fattori in comune che quindi si possono semplificare, come nell'esempio seguente.

#### ESEMPIO 1

Nella frazione $\dfrac{4x^2-2x}{4x^2}$, al numeratore si può mettere in evidenza il monomio $4x$ per cui possiamo scrivere:

a) $\dfrac{4x^2-2x}{4x^2}$

b) $\dfrac{2x(2x-1)}{4x^2}$

c) $\dfrac{2x-1}{2x}$.    $ \bullet$

#### ESEMPIO 2

Nella frazione $\dfrac{2a-2}{5a-5}$, al numeratore si mette in evidenza $2$ ed al denominatore $5$, per cui possiamo scrivere:

a) $\dfrac{2a-2}{5a-5}$

b) $\dfrac{2(a-1)}{5(a-1)}$

c) $\dfrac{2}{5}$.    $ \bullet$



### ESERCIZIO 9.1 - Frazioni Algebriche

a) Scrivi il reciproco delle seguenti frazioni algebriche.

1. $\dfrac{1}{x}$;   $\dfrac{a}{b}$;      $2a^2$;      $-\dfrac{1}{2a^2x}$;
2. $\dfrac{1}{x-1}$;      $\dfrac{a+1}{b-1}$;      $2a^2+a$;      $-\dfrac{1+x^2}{2a^2x}$.

b) Semplifica le seguenti frazioni algebriche dopo aver messo in evidenza i fattori comuni nei polinomi a numeratore o a denominatore.

1. $\dfrac{x^2+3x}{x}$;      $\dfrac{4x^2-2x}{4x^2}$;      $\dfrac{x}{2x^2-x}$;
2. $\dfrac{2a-2}{5a-5}$;      $\dfrac{-x-y}{x+y}$;      $\dfrac{2x-2y}{y-x}$.

#### Laboratorio GEOGEBRA

Risolvi alcuni esercizi del punto b) con la sequenza di istruzioni GEOGEBRA riportata di seguito.

1. $Semplifica(\dfrac{x^2+3x}{x})$  &#9166; 
2. $Semplifica(\dfrac{x}{2x^2-x})$  &#9166; 
3. $Semplifica(\dfrac{-x-y}{x+y})$  &#9166; 
